[[ဝှာင်:2021-01-16 225246 ဝၚ်ကျာ်တြဲဂေါတမ.png|thumb|ပြကိုဟ်ဗုဒ္ဓဝၚ်ဂေါတမ]]
[[ဝှာင်:သၠးပဋိသိန္ဓိ.jpg|thumb|သၠးပဋိသိန္ဓိလဒေါဝ်ဂြိပ်]]
[[ဝှာင်:သရောပ်ဝၚ်.png|thumb|ဗီုရုပ်သရောပ်ဝၚ်ဘဝကျာ်တြဲဂေါတမ နူသ္စသၠးပဋိသိန္ဓိ စဵုလုပ်နိဗ္ဗာန်]]


သွက်ဇန်ကောန်ဂကူမညဘာသာ ဂွံတီကေတ် လၟေၚ်က္တဵုဒှ် ကျာ်တြဲနာဲပိုဲဝွံတုဲ ဂွံစဳကၠးယးတၟးပ္ဍဲဂုန်ကျာ်၊ ဂွံသ္ဇုၚ်သ္ဍိုက်ကျာ်တြဲ၊ ဂွံတီကေတ်ပရဲဂုန်ရတ်ပိပြကာ၊ ဂွံသ္ဇုၚ်သ္ဍိုက်သာသနာ၊ သဒ္ဓါစေတနာဂွံဇၞော်မောဝ်၊ ခၞံလဝ်ပြကိုဟ်မွဲ ဗွဲယၟုမ္ဂး


'''ပြကိုဟ်ဗုဒ္ဓဝၚ်'''


(ပဋ္ဌမအုပ်)

နာဲအ္စာသဳလဝန္တထေရ် (မာံရွှေငိုး)

ညးမကလိဂွံတဆိပ် (အဂ္ဂမဟာပဏ္ဍိတ)  စဳရေၚ်ခၞံဗဒှ်လဝ်ရောၚ်။  အတိုၚ်မူလတြေံ ကလေၚ်ပ္ဍဵုလဝ်ဗီုရ။

သက္ကရာဇ် ၁၃၃၄−ဂိတုဖဝ်ရဂိုန် ၜါစွေက် ။  ရွှေသိန်းပုံနှိပ်တိုက် ပိုၚ်ရှၚ် ၊  ဦးရွှေသိန်း − ဒေါ်မြသၚ် မူပိုၚ် ။


===စၞောန်ထ္ၜးနိဒါန်===
ကျာ်တြဲမစိုန်ဒှ်တဴ တၞောဝ်ဒတောဝ်သာကျဝၚ်၊  သၟိၚ်သၚ်စမၠံၚ်ၝောံကိုတ်ဘုံပိ၊ မဂ္ညိဒၟံၚ် သီုကဵုစိုတ်မဗိုန်၊ မစိုန်ဒှ်တဴ ဖ္ဍုန်ၝောံကိုတ်သာသၞာ၊ ဂြၚ်တီဓမ္မတာစိုတ်သတ်၊ ပြာကတ်ကလောၚ်ဒၟံၚ် ဇၟာပ်ဒိုဟ်စှ် ခၠၚ်ဂဵုမြဟ်ဒၟံၚ် သီုကဵုလျးတြဴ၊ ဟံၚ်ဖျဴသတ္တံ ဗစိုပ်ကဵုသြၚ်ဇၞော် မတွံဂး နိဗ္ဗာန်၊ ဌာန်ဒိပ်အမြိုတ်မပြဲ၊ ဟိုတ်က္တဵုဒဒှ် တြဲကျာ်သၟိၚ်အရှန်၊ ဇန်မရှ်ေသှ်ေကျာ်တြဲ ပ္ဍဲဂကူမညဘာသာ၊ သွက်ဂွံစဳကၠး ယးတၟးအာပ္ဍဲဂုန်ကျာ်တြဲ၊  ဂွံတီပရူကျာ်တြဲတုဲ၊ စိုတ်သဒ္ဓါ သ္ဇုၚ်သ္ဍိုက်ကျာ်တြဲ ဇၞော်မောဝ်တိုန်ရောၚ်။  ယဝ်စိုတ်သဒ္ဓါသ္ဇုၚ်သ္ဍိုက်ကျာ်တြဲ ဇၞော်မောဝ်အာမ္ဂး ဖဵုကုသဵုသၠဲလးဇၞော်ကၠး ဂွံဒှ်ကုသတ္တံရောၚ်။ သာ်ဝွံလဝ်စိုတ်တုဲ−−−နွံပိုန်ဘာကျာ်အသုက် ဍုၚ်မတ်မလီု ညာဏိန္ဒ ဂးယၟု။  အာတ်အခေါၚ်ကဵု နာဲအာစာ ယှိုယ်ၚိုဝ် ညးမဂွံတဆိပ်အဂ္ဂမဟာပဏ္ဍိတရ။  နွံပိုန်ဘာတိုက် ပိဏဋကတ် မုဟ်ဒုန်၊ ညးပ္တန်သာသၞာလ္ပါ်မန် ကောသလ္လဂးယၟု။  သီုကဵုနွံပိုန်တဝ်ကၞဴ ပညာဒိပ္ပ မဒှ်ဂဏာဓိပတိကီု။    ။  သွက်ဂကူဘာသာသာသၞာ ပညာမန်ဂွံရာၚ်ဆာဲ။  သွက်ကောန်ဂကူမညဘာသာဂွံစဳကၠး ပ္ဍဲပရူဂုန်ကျာ်တြဲ နာဲပိုဲဝွံတုဲ ဗိုၚ်သကိုပ်သက ကဵုဇြဟတ်တုဲ နာဲအာစာ ယှိုယ်ၚိုဝ် စဳရေၚ်ခၞံဗဒှ်လဝ် ပြကိုဟ်−ဗုဒ္ဓဝၚ် ဟွံက္ဍန် ဟွံသၠဲ ဗွဲမဂပ်ဝ်ကဵုညာန်ကောန်ဂကူတံဂှ် စဳရေၚ်ခၞံဗဒှ်လဝ်ရောၚ်။   ။


ကောန်ဂကူမညာဘာသာဂမၠိုၚ်ပၠန်လေဝ် သွက်ဂွံတီညာတ်စဳကၠးယးတၟး ပ္ဍဲက္တဵုဒဒှ်ကျာ်တြဲကီု။  သွက်ဂကူဘာသာသာသနာပညာ လပါ်မန်ဂွံရာၚ်ဆာဲကီု။  ဇၟာပ်ညးဇၟာပ်အဲ ညးမွဲမွဲအုပ် ကေတ်လဝ်ထေက်ရ။

===စၞောန်ထ္ၜး ဂန္ထာရဗ္ဘ ပဏာမ − စၞောန်ထ္ၜး ဂလာန် ဗတိုက်ဖအောဝ်===
ပြကိုဟ်ဗုဒ္ဓဝၚ်

နမော တဿ ဘဂဝတော အရဟတော သမ္မာ သမ္ဗုဒ္ဓဿ။

တိလောကဂ္ဂံ ဇိနံနတွာ၊ ဓမ္မဥ္စဿ နိယျာနိကံ။

သံဃဥ္စာပိ မလစ္ဆေဒံ။ ကရိဿမိ ဗုဒ္ဓဝံသံ။ ။


အရထ။  ။ အဟံ၊ ၚ်အဲ။  တိလောကဂ္ဂံ၊ တဳလဂှ် မပြဲနူလိုက်ပိ။ ဇိနံ၊ န်ကျာ်တြဲဇၞးမာမသုန်မတွံဂး ဒေဝပုတ္တမာ၊ ကိလေသမာ၊ အဘိသၚ်္ခါရမာ၊ ခန္ဓမာ၊  မစ္စုမာ၊ နတွာနမာမိ၊ ပ္ဍံလ္ၚောဝ် ဗွဲမရှ်ေသှ်ေရဴဂဴရ။  နတွာ၊ လ္ၚောဝ်တုဲ ။ အဿဇိနဿ၊ ဒဒက်တဴကဵုကျာ်တြဲဇၞးမာမသုန်ဂှ်။ နိယျနိကံ၊  တဳလဂှ် မဏာဗစိုပ်ကဵုနိဗ္ဗာန် ကုသတ္တံဂမၠိုၚ်။  ဓမ္မဥ္စ၊ န်ဓဝ်မက်ပန် − ဖပဵု  နိဗ္ဗာန်မွဲ−ပရိယတ္တိ ဓဝ်စှ်ပြကာ။ နတွာ နမာမိ၊ ပ္ဍံလ္ၚောဝ် ဗွဲမရှ်ေသှ်ေရဴဂဴရ။ နတွာ၊ လ္ၚောဝ်တုဲ။  မလစ္ဆောဒံ၊ တဳလဂှ် သကုတ်လဖဝ်ကၠေဴ ကၠိုက်လ္ၚေၚ်ကိလေသ လေပ်ကၠိခ္ဍက် ပ္ဍဲသန္ထာန်သတ္တံ။ သံဃဥ္စာပိ၊ န်အရိယသၚ် ဒစာံပြကာကီုလေဝ်။ နတွာ−နမာမိ၊ ပ္ဍံလ္ၚောဝ် ဗွဲမရှ်ေသှ်ေရဴဂဴရ။  နတွ၊ လ္ၚောဝ်တုဲ။ ဗုဒ္ဓဝံသံ၊ န်ပြကိုဟ်ဗုဒ္ဓဝၚ် မဒှ်ဟိုတ်စဳပျးလဝ် တၞောဝ်ကျာ်တြဲ နူဒုၚ်ပယျးဒိုဟ် − ဒဵုစိုပ်ဓါတု ပရိနိဗ္ဗာန်။ ကရိဿမိ၊ ကြက်အဲစဳရေၚ်ခၞံဗဒှ်ညိ။


===စၞောန်ထ္ၜး လၟေၚ်အသၚ်ဃဲကဝ် မဗပေၚ်ပါရမဳ===
နဂါထာဝွံ သ္ပပဏမ ပုဗ္ဗကဂန္ထာရဗ္ဘတုဲ နူဗောဓိသတ်ပိုဲ ဒုၚ်ပယျးဒိုဟ်တုဲ ဒဵုစိုပ်မသ္ပပရိနိဗ္ဗာန် ဋ္ဌာန်ကျာ်တြဲတမၠာဖ္အာတဴ ဒတုဲမြမောဝ်ဇန် လုကဴပန်ဣသုန်ဝှ် ဂၚေၚ်တွံဓဝ် ဖျုၚ်လဝ်အမြိုတ်နိဗ္ဗာန် ကုသတ္တံဂှ် သွက်သတ္တံဂွံတီတုဲ ဂွံဗၞုဟ်ဗှ်သၞာဂုန်ကျာ် ဂွံဒှ်ကုသဵုမက်ဖဵု ကုသတ္တံဂမၠိုၚ်။ အတိုၚ်ဂလာန်မကၠုၚ်နူကၞပ်ဗုဒ္ဓဝၚ် ပါဠိသီုအဋ္ဌကထာ။  ကၞပ်အပါဒါန်ပါဠိ သီုအဋ္ဌကထာ။  ဒဳဃနိကာယ်၊ မဇ္ဇျိမနိကာယ်၊ အၚ်္ဂုတ္တရနိကာယ်၊ ပါဠိသီုအဋ္ဌကထာ။ ခုဒ္ဒကနိကာယ် မတွံဂး ဝိနဲပါဠိ−သီုအဋ္ဌကထာ။  ဓမ္မပဒ၊ သုတ္တနိပါဉ်၊ ပါဠိ ဇာတ် ၅၅၀။  အဋ္ဌကထာဒဳပဝၚ်၊ ဇာတက္ထဂဳနဳဒါန်၊ သောတတ္ထဂဳနဳဒါန်၊ ပြကိုဟ်တထာဂတုပ္ပတ္တိ၊ သ္ဂုတ်သွာတ် အတိုၚ်မကၠုၚ်ပ္ဍဲပြကိုဟ်တံဂှ် ပိုၚ်ခြာသၟဟ်သၟန်တုဲ ဒၞာဲမဂပ်ဝ်ဂှ် ပ္တန်လဝ်ဗွဲမဒးရး ကြက်သ္ဂးကဵုဗွဲခမၞောန်ရ။  ကောန်ဂကူတံ ပ္တန်လဝ်စိုတ်ဗွဲမ္ဒးရးတုဲ မှတ်သ္ၚေဝ်မွဲအိုတ်ညိ။   ။


စန္တိတံ သတ္တသၚ်္ချေယျံ၊ နဝသၚ်္ချေယျ ဝါစတံ။

ကာယဝါစံ စတုချာတံ၊ ဗုဒ္ဓတ္တံ သမုပါဂမိ။ ။

သာ်ဝွံ ဂါထာမကၠုၚ် ပ္ဍဲဇာတတ္ထဂဳ−သောတတ္ထဂဳနဳဒါန်တေံ။

ဗောဓိသတ်တြုံတၠပါရမဳပကီုလွဳ တၞတ်နသၟိက်ဒှ် ဒဒှ်ကျာ် ဟံၚ်ပြာ်သတ်ဂမၠိုၚ်ဂှ် တော်ဂိုတ်ပိုၚ်ပြာပ် က္ၜၚ်ကၞာတ်လဝ် လၟိဟ်မှာကဝ်မ္ဂး တွဵုဒၞက်လၟိဟ်ဂၞန်ဟွံမာန်တုဲ  အသၚ်ဃဲကဝ် ခုတ်လဝ်ယၟုရ။  ပ္ဍဲထပှ်အသၚ်ဃဲကဝ်၊ မတွံဂး နန္ဒအသၚ်ဃဲကဝ်၊ သုနန္ဒ အသၚ်ဃဲကဝ်၊ ပထဝဳ အသၚ်ဃဲကဝ်၊ မဏ္ဍအသၚ်ဃဲကဝ်၊ ပုဏ္ဍရိက အသၚ်ဃဲကဝ်ဂှ် မဆဵုကျာ်တြဲမွဲလက်ကဵုၜါဣသုန်လ္ၚီ မပ္တံကျာ်တြဲ ဗြဟ္မဒေဝတုဲ ဂွံမိၚ်ကေတ်တဝှ်ဓဝ် ဓမ္မဒေသနာကျာ်တြဲ ချပ်ဒၟံၚ်ပ္ဍဲစိုတ် သၟိက်ဂွံဒှ်ကျာ်ဂှ် ထပျ်အသၚ်ဃဲကဝ်၊ ရနုက်ဗပေၚ်လဝ် ပါရမဳရ။   ။

===စၞောန်ထ္ၜး ကာလမဒှ် သုမေဓ−ဗီုဗစာရဏတုဲ ဒဴတိတ်ပဂမဳဣသိ===
နူဂှ် ပ္ဍဲဒစိတ်အသၚ်ဃဲကဝ် မတွံဂး သဗ္ဗဘဒ္ဓအသၚ်ဃဲကဝ်၊ သဗ္ဗဖုလ္လအသၚ်ဃဲကဝ်၊ သဗ္ဗရတနအသၚ်ဃဲကဝ်၊ ဥသဘက္ခန္ဓ အသၚ်ဃဲကဝ်၊ ခန္ဓုတ္တမ အသၚ်ဃဲကဝ်၊ မာဏိတ အသၚ်ဃဲကဝ်၊ ဘဒ္ဒ အသၚ်ဃဲကဝ်၊ ပဒုမအသၚ်ဃဲကဝ်၊ သဗ္ဗဘလ္လ အသၚ်ဃဲကဝ်။  (ဂွံဆဵုကျာ်တြဲ ပိလက်ဒစာံစှော်ထပှ်လ္ၚီဇကု မပ္တံကျာ်တြဲပေါရဏ သကျဂေါတမတုဲ ကဵုဒါန်ဗစဲပန် ဆန်ၜန်ပါရမဳ ပ္ကီုလွဳပရာ အနာဂတ်ဂတ ဒဒှ်ကျာ်မွဲ ဟၟဲကဵုညးသ္ဇက်ပ္တောံၜတ် ကဵုဂွံဟံၚ်သတ် ဖျဴဏာနိဗ္ဗာန်ညိ၊ သာ်ဝွံ ပ္တိတ်ပါၚ် ရာဒနာမိက် ဒဒှ်ကျာ်ဂှ် လုကဴဒ္စိတ်အသၚ်ဃဲကဝ်ဟေၚ်) နူဂှ် သေလ အသၚ်ဃဲကဝ်၊ ဘာသအသၚ်ဃဲကဝ်၊ ဇေယျအသၚ်ဃဲကဝ်၊ ရုစိအသၚ်ဃဲကဝ်၊ လုကဴပန်အသၚ်ဃဲကဵုပရဲမွဲမှာလက်ကဝ်၊ (ပၞောဝ်ကျာ်တြဲက္တဵုဒှ် ၜါစှော်ဒစာံဇကု မပ္တံကျာ်တြဲ တဏှၚ်ကဵုဂှ် တၞဟ်နဒဒှ်ကျာ် ပြာ်သတ်သံသာ နနုက်ဗပေၚ်ပါရမဳ ပကီုလွဳ ကြံၚ်ဍုဟ်တိုန် ဍိုက်ပေၚ်ကဵုအၚ်္ဂဒစာံသာ်တုဲ ပ္ဍဲလအိတ် ပန်အသၚ်ဃဲကဵုပရဲမွဲမှာလက်ကဝ်၊) ပ္ဍဲလက်ထက်ကျာ်တြဲ ဒိဗ္ဗၚ်ကဵုတေံဍုၚ်မွဲ အမရဝတဳ ဂယၟု။ လလောၚ်ထဥ လဒုတမ္ညဝ်တဴနကဵုဗရုစှ်သာ် မပ္တံစိၚ်၊ ချေံ၊ ဖံ၊ မံၚ်၊ ဆာၚ်၊ သ္ဍေဝ်၊ ပေဝ်၊ သၞဲ၊ တ္ၜန်တ္ၜောဲတဴ ကေုာံဇန်ဂမၠိုၚ်တၞဟ်တၞဟ်၊  ဍိုက်ပေၚ်ကေုာံရတ်ထပှ်ပြကာ မၞုံကဵုလအာ သ္ဂေဟ်သွဟ် သၟဟ်ညံၚ်ဍုၚ်သွဝ်၊ ဒှ်ဗွဝ်ညးတၠပိုန်ကုသဵု မပဒတဴရ။


ပ္ဍဲဍုၚ်ဂှ် ဗောဓိသတ်ပိုဲက္တဵုဒှ် ကောန်ဗမၞးမွဲသုမေဓ ဂးယၟု၊ မၞုံတဴကဵုရုပ်သာ်ကျာ်သြဳကျေဝ်ဂေါဝ် ဂပ်ဝ်ဗဵုဒ္ၚေါဝ်−ဂပ်ဝ်သ္ဍိုက်မၠိုက် ဍိုက်ပေၚ်ကဵုကြက်ဒြပ်ဂၠိုၚ်ကဵုကိုတ် ဟဂွံကၠောန်ၜိုတ်ကေၚ်ကာ တၞဟ်သ္အာၚ် ကတ်ကေတ်ကွတ်ပညာဗမၞးအိုတ်၊ လေပ်ဗိုတ်ပိဗေဒၚ်ပန် စိုပ်သြၚ်ကွတ်ရ။  ဗမၞးသုမေဓဂှ် နူကာလမဍောတ်သွတ်ဟေၚ် မိကဵုမၜါ ပကၠေံကာဂစိုတ်တုဲ အမာတ်နာ စရၚ်တိုက်ရတ်မွဲ ဂိုၚ်နၚ်ဗပိုတ်စရၚ်ဒြပ်ရတ်တံဂှ်တုဲ ဂၠံမစုတ်လဝ် ထဝ်သြန်မၞိက်ဗိုတ်ဗၠဲမဂၠိုၚ်ဂၠၚ် မံက်တရၚ်တုဲ ထ္ၜးကဵုဗောဓိသတ်ရ။ ယွံတၠညး ဒြပ်ရတ်တံဂှ် ဂိုၚ်ကေတ်ရ၊ ရဴဝွံ အမာတ်ဂး။  ဗမၞးသုမေဓ တၠပညာတုန်လေဝ် ညာတ်ဒြပ်ရတ်တံဂှ်တုဲ သာ်ဝွံချပ်ရ။  ညးမပ္တံမိမဗဴလ−ထပှ်ဒတောဝ်တံဂှ် စုတိစဴအာဘဝပလိုက်တုဲ ပိုန်ဟာန်ဂလိုၚ်ဝွံ ဆဗၞတ်မွဲကသာပ်ကီု ၜိုတ်ဂိုၚ်ကေံကေတ်ဏာဟၟဲသွံ။  ပွမ္ဒးက္တဵုဒှ် ပဋိသန္ဓိ၊ ပွမဒးဗျု၊ ပွမဒးယဲ၊ ပွမဒးချိုတ်ဂှ် ဒှ်တဴဒဒိုက်ရောၚ်။


အဲတုန်လေဝ် ဋ္ဌာန်နိဗ္ဗုတမဟၟဲကဵု ဗျု−ယဲ−ချိုတ် ဂပ်ဝ်ဂၠာဲသ္ၚေဝ်ရောၚ်။  ကာယသမ်ဥုဲ မပေၚ်ဒၟံၚ် နကဵုတျု−စၟဝွံ ထောံကၠေံတုဲ ဂွံအာဘဝပလိုက် ဟၟဲကဵုအလဲဂှ် ဒးရးသန်ရောၚ်။  ယြဴဂၠံၚ်တရဴမွဲ ဟၟဲကဵုပရိုက်ဘဲရ၊  ဂၠံၚ်တရဴမဂွံတိတ်ဗၠးနူပရိုက်ဘဲဂှ် ဂပ်ဝ်ဒးဂၠာဲသ္ၚေဝ်ရောၚ်။  မူပၟါမတုပ်ရော ဒဒိုက်နွံမ္ဂး တသိုက်လေဝ်ဒးနွံရ။  ညံၚ်သာ်ဂှ်ရ ဘုံပိဝွံနွံမ္ဂး နိဗ္ဗာန်မတိတ်ဗၠး နူဘုံပိလေဝ်နွံရ။  ဂမ္တဴနွံမ္ဂး လၟုဟ်လေဝ် ဒးနွံရ၊ ညံၚ်သာ်ဂျ်ရ ဂမ္ဘဴပၟတ်ဇၞော်မတွံဂး လောဘ၊ ဒေါသ၊ မောဟ၊ နွံမ္ဂး နိဗ္ဗာန် မသိုဟ်ပလိုတ်ကၠေံပၟတ်လေဝ် ဒးနွံရ၊  သရာံပါပ်ယုတ်မာနွံတဴမ္ဂး ဓဝ်ထမိက်လေဝ်ဒးနွံရ၊  ညံၚ်သာ်ဂှ်ကီုရ ဇာတိက္တဵုဒှ်နွံမ္ဂး ဋ္ဌာန်မဟၟဲကဵုဇာတိက္တဵုဒှ်လေဝ်ဒးနွံရ၊ မူပၟာမတုပ်ရော−ညံၚ်တြုံမၞုံဇကု မပေၚ်တဴ နအသုဘဂှ် ကၟာမပေၚ်တဴ နဍာ်မသ္ဇုၚ်ကေဝ် ၜိုန်ညာတ်ကီု  ဟွံဂၠာဲသ္ၚေဝ်ဍာ်ကၟာဂှ် ဒှ်ဒုဟ်ကၟာလစဟွံသေၚ် ဒုဟ်ဒှ်ကဵုတြုံဂှ်ရ။


ညံၚ်သာ်ဂှ်ရ ကၟာလစ မတွံဂး နိဗ္ဗာန် ဋ္ဌာန်လာၚ်ကြဴသ္အးကၠေံ သရီု−လက်ကၠိုက် ကိလေသဂှ် ၜိုန်နွံတဴကီု ဟဂွံဂၠာဲသ္ၚေဝ်မ္ဂး ဒုဟ်ဒှ်ကဵုကၟာလစမတွံဂး နိဗ္ဗာန် ဟွံသေၚ် ဒှ်ဒုဟ်ကုပူဂဵုဟွံဂၠာဲသ္ၚေတ်ဂှ်ရ။  ညံၚ်တြုံမွဲ ဂၠံၚ်တရဴဟၟဲကဵုပရိုက်ဘဲ သတြုသၞတံဂှ် စၞောန်ထ္ၜးတဴရ၊ ဟဂွံကွာ်တရဴဂှ် ဒုဟ်ဒှ်ကဵုဂၠံၚ်တရဴဟွံသေၚ် ဒုဟ်ဒှ်ကဵုတြုံဟဂွံအာဂှ်ရ၊ ညံၚ်သာ်ဂှ်ရ ဂၠံၚ်တရဴမၞုံကဵုကိလေသ ဗိုၚ်လဝ်ဂှ်နွံတဴမ္ဂး ဂၠံၚ်တရဴနိဗ္ဗာန်ဟၟဲကဵုကိလေသဗိုၚ်လဝ်နွံရ၊ ပွမဟွံဂၠာဲသ္ၚေဝ်ဂၠံၚ်တရဴနိဗ္ဗာန်ဂှ် ဒုဟ်ဒှဗ်ကဵုဂၠံၚ်တရဴနိဗ္ဗာန်ဟွံသေၚ် ဒှ်ကဵုတြုံ ဟွံဂၠာဲသ္ၚေဝ်ဂှ်ရ၊ ညံၚ်တြုံမွဲ မၞုံတဴကဵုယဲဝေဒနာရ၊ သဝ်မလွဳပရာဗလးကဵုယဲဂှ် ဟဂွံကဵုဝဳပရာကၠေံယဲဂှ် ဒုဟ်ဒှ်ကဵုအာစာသဝ်ဟွံသေၚ် ဒှ်ကဵုတြုံတၠယဲရ၊ ညံၚ်သာ်ဂှ်ရ သတ္တံမၞုံကဵုယဲကိလေသဂှ် ဒုဟ်ဒှ်ကဵုအာစာဟွံသေၚ် ဒှ်ကဵုပူဂဵုဂှ်ရ၊ ညံၚ်တြုံမွဲ ဇွသမ်ဥုဲဂပ်ဝ်က္ဍုဟ်မၠေံ မကွတ်ဒၟံၚ်ပ္ဍဲကံဇကုဂှ်  သှ်ထောံကၠေံတုဲ ရဴဂွံအာဌာန်ဒၟံၚ်မၞုံကဵုတသိုက်ကီု၊ ဇကုမၞုံကဵုဇွသမ်ဥုဲမပေၚ်တဴနကဵုဇွတၞဟ်တၞဟ်ဝွံ ထောံကၠေံတုဲ အဲဂွံအာကၠေံမ္ဂး ခိုဟ်သန်ရောၚ်။


ညံၚ်ဋ္ဌာန်သ္ၚိဍာ်ပတ်သြဴတြုံဗြဴတံ ထောံကၠေံတုဲအာ၊ ရဴဟွံကလေၚ်ရံၚ်ကီု ညံၚ်သာ်ဂှ်ရ ကာယမၞုံကဵုဇွသမ်ဥုဲတၞဟ်တၞဟ်ဝွံ ညံၚ်သ္ၚိဍာ်ညးထောံကၠေံကီု၊ အဲဂွံထောံကၠေံတုဲအာမ္ဂး ဒးရးသန်ရောၚ်၊ မပ္တံသာ်ဝွံ ဗောဓိသတ်ပိုဲ ပၠောပ်စိုတ်ဗစာရဏာတုဲ ဟိုတ်ဒဒှ်ဂှ် ကဵုဂရၚ်ပ္တီသၟိၚ်ရ၊  ကဵုညးလလောၚ်ဖံအလုံဍုၚ်တုဲ အိုတ်ကဵုကြက်ဒြပ်တံဂှ် ကဵုကၠေံဒါန်ဇၞော်ကုဇန်တံဂမၠိုၚ်တုဲ တိတ်အာဇရေၚ်ဂြိုပ်ဟိမဝန်ရ၊ ကာလဂှ် သနာပဏ္ဍုကၟဝ် တၟိုဟ်တိုန် သၟိၚ်အိန်မၠာ်သ္ၚေဝ်မွဲ တီကေတ်ဗောဓိသတ် သုမေဓတိတ်ဂြိုပ်တုဲ စကာကောန်ဒေဝတဴ ဝိသုကမ္မရ၊ ကောန်ဒေဝတဴဝိသုကမ္မတုန်လေဝ်  ခၞံပဏ္ဏသာမွဲ သီုကဵုဋ္ဌာန်စၚ်ကြဴ အပေါတ်ပရိက္ခာဂမဳဣသိအိုဿီုတံဂှ် စွံလဝ်ပ္ဍဲပဏ္ဏသာတုဲ ဝုတ်ဒိုဟ်ပဏ္ဏသာဂှ် သစ္ဆုရိုဟ်ဖုက်တၞဟ်ဟ်က္တဵုဗဒှ်လဝ်ရ။

===စၞောန်ထ္ၜး ဗီုဣသိသုမေဓ ဆဵုကျာ်တြဲဒိဗ္ဗၚ်ကဵု===
မပ္တံသတ်ဂမျိဂမ္တာန် ကၠ−ဗြန် −ဇာဒိသိုၚ်တံဂှ် ဗက်ဗဒဴကၠေံတုဲ ပ္ဍဲပဏ္ဏသာဂှ် ချူလဝ်လိက်အခဝ်ရ၊ ယြဴပူဂဵုမွဲ သၟိၚ်ပဂမဳမ္ဂး အပေါတ်ဝွံဂိုၚ်ကေတ်တုဲ ပဂမဳရ၊ ရဴဝွံချူလဝ်တုဲစဴအာသွဝ်ဒၟံၚ်ဇကုရ၊ ဗောဓိသတ်ပၠန်တုန်လေဝ် နကဵုတရဴညးမွဲဂှ် ကွာ်လုပ်အာတုဲ ညာတ်ပဏ္ဏသာမွဲ ဗှ်ရံၚ်လိခ်အခဝ်တုဲ တီဒဒှ်ဂှ် က္ၜးကၠေံကပေါတ်ခရှ်တုဲ လ္တက်သ္ၚာဝါကစဳ−ပကၠေံဂမဳဣသိရ၊ ဂိုၚ်ကေတ်ဒလေၚ်နပရှ်ေ ရပ်ကေတ်ဒစုန်တုဲ တိတ်ကၠုၚ်နူပဏ္ဏသာတုဲ ပ္ဍဲစၚ်ကြံမၞုံဇလိၚ်တြဴစှော်ဟတ်တုဲ စၚ်ကြံကၠုၚ်အာ မၠာဲသ္ၚေဝ်မွဲလွေဟ်ဇကုတုဲ ဒတုဲစိုတ်အဲဍိုက်ပေၚ်တုဲရ၊ ဒဒှ်ဂမဳဝွံ ဆာဲကုအဲကွေံရ၊ ဒဒှ်ဂမဳဝွံ ကျာ်အရှန်ပစ္စေဂဗုတ်တံထိုၚ်သးရောၚ်၊  ဒွက်သ္ၚိကၟိန်ဂှ် အဲထောံကၠေံရ၊ ဒဒှ်ဂမဳမပြဲ အဲကလိဂွံတုဲရ၊ အဲပကီုလွဳဓဝ် ဂမဳဣသိဂးတုဲ ပကီုလွဳဓဝ်ဂမဳဣသိ မပ္တံကသိုန်ပရိကံတုဲ လုကဴထပှ်တ္ၚဲဟေၚ် ကလိဂွံဇျာန်သမာပိုတ်ရ။  


ပ္ဍဲကာလဂှ် ဇန်ဂမၠိုၚ် နိမန်ကျာ်တြဲဒိဗ္ဗၚ်ကဵုတုဲ သီုမမိပ်စိုတ်ပူမှ် သ္အးဇၚးဍာန်သဗာန်တရဴသွက်ကျာ်တြဲရ၊ ပ္ဍဲကာလဂှ် ဗောဓိသတ်ပိုဲတိတ်အာနူအဿမာပိုတ် ကလာၚ်အာပ္ဍဲအာကာသ မှာဇန်ဂမၠိုၚ် မသ္အးဇၚးဍာန်သဗာန် သီုမမိပ်စိုတ်ဂှ် ဗောဓိသတ်ညာတ်တုဲ သမာန်ရ၊ ယွံမၞးတံ မၞးတံသ္အးဇၚးဂၠံၚ်တရဴဝွံ သွက်ညးဂှ်ရော−ယွံမှာဣသိ ပ္ဍဲလိုက်ဝွံ ကျာ်တြဲဒိဗ္ဗၚ်ကဵုက္တဵုဒှ်တုဲရ၊ သွက်ကျာ်တြဲဒိဗ္ဗၚ်ကဵု ပိုဲမသ္အးဂၠံၚ်တရဴဝွံရောၚ် ဇန်ဂမၠိုၚ်ဂး။ ဗောဓိသတ်မိၚ်ပရိုၚ် ကျာ်မ္ဂးဂှ် က္တဵုဒှ်ပဳတဳသောမနုဟ်တုဲ ပ္ဍဲဋ္ဌာန်ဝွံ အဲမ္ဒးတဵုကလုတ်လဝ် မဗိဇ္ဇ ကုသဵုရောၚ်ချပ်တုဲ ယွံမၞးတံ ဋ္ဌာန်ဒေသမွဲ မၞးတံ ကဵုကုအဲညိ ဗောဓိသတ်ဂး။  ဌာန်ဒေသမွဲ ဇန်တံကဵုဗောဓိသတ်ရ၊ ဗောဓိသတ်သ္အးဇၚးဂၠံၚ်တရဴ ကၠာဟွံတုဲဏီဂှ် ကျာ်တြဲဒိဗ္ဗၚ်ကဵု သီုအရှန်ပန်လက် ကၠုၚ်စိုပ်ဋ္ဌာန်ဂှ်ရ။


ဇန်တံဂမၠိုၚ် ဒစးဝေၚ်ဒုၚ်တပုၚ်ကျာ်တြဲ တက်ဖံ ဂမြံဆာၚ် ကဵုကဴသာဓုကာရ၊ ဒေဝတဴတံလေဝ် ညာတ်မၞိဟ် မၞိဟ်လေဝ်ညာတ်ဒေဝတဴတံရ၊  ဒေဝတဴတံတုန်လေဝ် နကွိၚ်ဒိပ် တူရိယ။  မၞိဟ်ဂမၠိုၚ်တုန်လေဝ် နကွိၚ်ကွိုက်မၞိဟ် တိၚ်တိုက်ဗက်အာကြဴကြဴကျာ်ရ၊ ဒေဝတဴတံလေဝ် ဂြာတ်ဂစာဲ ဖ္ဍာဲ ပ္ကဴကိုန်ဒိပ်၊ ပ္ကဴဗပေၚ်ပါရက။ဖာတ်၊ မပ္တံကြကောတ် မြမောဝ်ဒိပ်တံဂှ် ဂစာဲဖ္ဍာဲလဝ်ရ၊ ဇန်တံဂမၠိုၚ်ကီုလေဝ် ဂစာဲဖ္ဍာဲလဝ်ပ္ကဴသြဴမြမောဝ်ရ၊ ကလာဂှ် ဣသိသုမေဓတုန်လေဝ် ဋ္ဌာန်မၞုံကဵုသရီုလၟက်ဂှ် သှ်ကၠေံသော်ဝဥ္ဇတာလးသ္ၚာဝါကစဳပ္ဍဲလှိုက်သရီုတုဲ သ္တိတ်ဂၠံၚ်ဗ္တပ်တုဲ ပသဗာန်ကဵုကျာ်အရှန်လိုန်အာလတူဂှ်ရ၊ ကာလဗောဓိသတ်ပိုဲ တိက်ေဗ္ကပ်မုခ်ကဵုတိဇၞော်ဂှ် သာ်ဝွံ ကသပ်စိုတ်က္တဵုဒှ်ရ၊ တ္ၚဲဝွံ အဲနွံပၟိက်ကဵုမက်ဖဵုနိဗ္ဗာန်မ္ဂး ကလိဂွံမာန်ရ။


ကိံမေအညာ တဝေသေန၊ ဓမ္မံသစ္ဆိက တေနိဓ။

သဗ္ဗညုတံ ပါပုဏိတွာ၊ ဗုဒ္ဓေါဟေဿံ အနာဂတေ။

ပါဠိဗုဒ္ဓဝၚ်။ ဂါထာမြဴဝွံ ချပ်ပ္ဍဲစိုတ်ရ။


ပ္ဍဲလိုက်ဝွံ နလွေဟ်ဟွံပြကာတ် ပဇၞောဝ်မတ်ကဵုမက်ဖဵုက္တဵုဒှ်သာဝက ကွးကျာ် ဗက်စလက်ကရဴညးဂှ် မူအဲသ္ပရော− အဲအာစိုပ် ပညာသဗ္ဗညုတဉာန် ဂြၚ်တီဓဝ်အိုဿီုတုဲ ဒဒှ်ကျာ်ချပ်တုဲ ဂါထာမြဴဝွံသ္ဂးပၠန်ရ။

===စၞောန်ထ္ၜး ကျာ်တြဲဒိဗ္ဗၚ်ကဵု−ပျးဒိုဟ် ဣသိသုမေဓ===
ကိံမေ ဨတေန တိဏ္ဏေန၊ ပုရိသေန ထာမဒဿိနာ။

သဗ္ဗညုတံ ပါပုဏိတွာ၊ သန္တာရေဿံ သဒေဝကံ။   ။


အဲဒှ်တြုံမွဲ ညာတ်ဒၟံၚ် အစောံဇြဟတ် ထတ်စောံပါဇကုမွဲဟေၚ် မ္ဒးကၠောံအာသြန်နိဗ္ဗာန်လ္ပါ်တေံဂှ် မူဖဵုမၞုံကုအဲရော၊ အဲအာစိုပ်ပညာသဗ္ဗညုတဉာန် ဂြၚ်တီကေတ်ဓဝ်အိုဿီုတုဲ မၞိဟ်သီုဒေဝတဴတံဂမၠိုၚ် အဲဟံၚ်စလောံဏာနိဗ္ဗာန် မဒှ်သြၚ်လ္ပါ်တေံရ၊ အဲပ္တုဲလဝ် ကတာဓိကာရ ပ္ဍဲဇရေၚ်ကျာ်တြဲဝွံဂှ် ဂွံအာစိုပ် ပညာသဗ္ဗညုတဉာန်တုဲ ဂကောံဇန်တံဂမၠိုၚ် အဲစလောံဏာ သြၚ်နိဗ္ဗာန်ညိ၊ ဇၟောဝ်လဖှ်ကၠေံ ဘဝပိတုဲ ဂၠုၚ်က္ၜၚ်ထဝ် မတွံဂး ဓဝ်မဂ္ဂၚ်ဒစာံ တိုန်ဍိုက်ကေတ်တုဲ ဂကောံဇန်မဒ္ဂေတ်တဴကေုာံဒေဝတဴဂမၠိုၚ်ဂှ် အဲစလောံဏာသြန်နိဗ္ဗာန်ညိချပ်တုဲ ဖျိုန်လမျီုကုကျာ်တြဲဒိဗ္ဗၚ်ကဵုတုဲ သ္တိတ်ဗ္ကပ်ဒၟံၚ်ကဵုတိဇၞော်တုဲ ဇကုပသဗာန်ရ။ 


ကျာ်တြဲဒိဗ္ဗၚ်ကဵုတုန်လေဝ် တန်ဒၟံၚ်ပ္ဍဲလ္ပါ်က္ဍိုပ်သတိက်တုဲ ဂလာန်မြဴဝွံ ဟီုပျးဒိုဟ်ရ။


ယွံမၞးတံ ဣသိဝွံ မၞးတံသ္ၚေဝ်မွဲရ၊ နူကဝ်ဝွံ ပ္ဍဲလအိက်ပန်အသၚ်ဃဲ ပရဲမွဲလက်ကဝ် ဂတဝွံ က္တဵုဒှ်ပ္ဍဲဂကူသၟိၚ်မွဲ ပ္ဍဲဍုၚ်သာရဝှ် သိဒ္ဓတ္တကုမာမ္ဂးယၟုရ၊ ပေၚ်အယုက်ၜါစှော်ဒစိတ်သၞာံတုဲ ဒဴထောံကၠေံကၟိန်ဍုၚ်ကပ္ပဳလဝှ် ပဒုက္ခစရိယာတ်တြဴသၞာံတုဲ ဒုၚ်ပုၚ်ပၟန် သုဇာတာ ပ္ဍဲဇရေၚ်တၞံဇြဲအဇပါလတုဲ ပ္ကောံသြၚ်ကြုၚ် နေရဥ္ဇရာ ကဵုပိုနတ် ပုၚ်ပၟန်တုဲ နဂၠံၚ်တရဴ ဒေဝတဴတံ မခၞံလဝ်ဂှ် ပြာပ်အာစိုပ်တၞံဇြဲဗောဓိ ဂွံဂြၚ်တီဓဝ်အိုဿီုတုဲ အာစိုပ်ဒဒှ်ကျာ်မွဲ ဟၟဲကဵုညးပ္တောံၜတ်ရ။


မိကျာ်ဂှ် ဂၞကျာ်သဳရိမာယာ၊  မကျာ်တြဲဂှ် သမိၚ်သဳရဳသုဒ္ဓောဒန၊ ယၟုကျာ်တြဲဂှ် ဂေါတမမ္ဂးယၟုရ၊ ကွးသတုံဇွိၜါဂှ် ကောဠိတကဵုဥပတိဿ ဂးယၟုရ၊ ပ္ဍဲအရာဝွံ သာရိပိုတ်ကဵုထေရ်မုဂ္ဂလာန်ညးၜါမ္ဂးရ၊ ကွးကၠောန်ၜိုတ်ဥပကာကျာ်ဂှ် အာနန္ဒမ္ဂးရ၊ ဂမဳဗြဴခေမာကဵုဥပ္ပဵုလဝန်ဂှ် မဒှ်သာဝက သတုံဇွိ−လပါ်ဂမဳဗြဴရ။  ဆုဒလာဲကျာ်ဂှ် ဒှ်ဇြဲဗောဓိရ၊ ရဴဝွံ ကျာ်တြဲဒိဗ္ဗၚ်ကဵု ပျးဒိုဟ်ဣသိသုမေဓရ။


မၞိဟ် − ဒေဝတဴဂမၠိုၚ် မိၚ်ဂလာန်ပယျးဒိုဟ်ကျာ်တြဲဒိဗ္ဗၚ်ကဵုတုဲ ဣသိဝွံ ပ္တံပါရမဳကျာ်ရောၚ်သွံဂးတုဲ အိုဟ်တၟိုဟ်စိုတ် ဒေဝတဴဂမၠိုၚ် စှ်လ္ၚီလောကဓါတ်ကဵုပါၚ် တက်ကၞက် လ္ၚောဝ်ရှ်ေသှ်ေတဴဗောဓိသတ်ရ၊ ချိုန်ခဏ ဗောဓိသတ် ဂွံဒုၚ်ပယျးဒိုဟ် ပ္ဍဲဇရေၚ်တံဇိုၚ် ကျာ်တြဲဒိဗ္ဗၚ်ကဵုဂှ် နိမိတ်ပိစှော်ၜါ စၞောန်ထ္ၜးပြာကတ်ဂွံဒှ်ကျာ်ဟွံဆောတ်ရ။

===စၞောန်ထ္ၜး အၚ်္ဂဒစာံသာ် ဍိုက်ပေၚ်တုဲ ဒုၚ်ပယျးဒိုဟ် ဂွံဍိုက်ပေၚ်ဒဒှ်ကျာ်===
ဇၟာပ်ဗောဓိသတ်တံ မဂွံဒုၚ်ပယျးဒိုဟ် ညံၚ်ဣသိသုမေဓဝွံကီု၊ အၚ်္ဂဒစာံသာ်ဍိုက်ပေၚ်တုဲ မဂွံဒုၚ်ပယျးဒိုဟ်မာန်ရောၚ်။


ညးအၚ်္ဂဒစာံသာ်ဂှ်ရော−−−

(၁) ပွမဂွံဒှ် − ဒဒှ်အတ္တဘဴမၞိဟ်ဂှ်မွဲ ။

(၂) ပွမဂွံဒှ် − ဒဒှ်အတ္တဘဴတြုံဂှ်မွဲ ။

(၃) ပၟမဂွံဍိုက်ပေၚ်ကေုာံဥပနိဿယ − ပါရမဳမဂၠိုၚ် မဂွံဆန်ၜန် ရနုက်ဗပေၚ်လဝ် နူကဝ်အဆက်ဆက် ထေက်ကဵုကလိဂွံ မက်ဖဵုပ္ဍဲဘဝဂှ်မွဲ။

(၄) ပွမဂွံညာတ် ဇကုကျာ်ဂမျိုၚ်ဂှ်မွဲ ။

(၅) ပွမဂွံဒှ်ဂမဳဣသိ ဒှ်ဂမဳပ္ဍဲသာသနာဂှ်မွဲ။

(၆) ပွမဂွံဍိုက်ပေၚ်ကေုာံဂုန်ဝိသေသ မပ္တံဂွံဇျာန်အဘိဉာန်လောကဳဂှ်မွဲ။

(၇) ပွမသၠးလမျီုကုကျာ်တြဲ မသ္ဂောံပ ဥပကာ ဗွဲမလောန်ဂှ်မွဲ။

(၈) ပွမၞုံဂၞပ်ဒဒှ်ကျာ်ဇၞော်ကဵုဇြဟတ်လောန်ဂှ်မွဲ။

အၚ်္ဂဒစာံသာ်ဝွံ ဍိုၚ်ပေၚ်တုဲ ပွမရာဒနာမိတ် ဒဒှ်ကျာ်ဝွံ ဂွံဒုၚ်ပယျးဒိုဟ် ဂွံဍိုက်ပေၚ် ဂွံဒှ်ကျာ် ဟွံဆောတ်ရ။


၁။  ပ္ဍဲပဋ္ဌမအၚ်္ဂဂှ်တုန်။   ။  ပွမဂွံဒှ်−အတ္တဘဴ မၞိဟ်မွဲဟေၚ် မရာဒနာမိတ် ဒဒှ်ကျာ် မဂွံဒုၚ်ပယျးဒိုဟ် ဂွံဍိုက်ပေၚ်ဟွံဆောတ်ရ။  ဒှ်အတ္တဘဴ မပ္တံဒေဝတဴ−အိန်၊ ဗြီု၊ တံဂှ်ကီု။  ဒှ်အတ္တဘဴ မပ္တံ တိရစ္ဆာန်ကီု၊ ရာဒနာမိတ် ဟွံဍိုက်ပေၚ်အဆတ်ဏီ။ ပတုဲကုသဵုကဵုဒါန်တုဲ ရာဒနာမိတ် ဒဒှ်မၞိဟ်ကၠာ ပ္ဍဲဒဒှ်အတ္တဘဴမၞိဟ်ဂှ် တန်ဒၟံၚ်တုဲ ရာဒနာမိတ် ဒဒှ်ကျာ်ဂွံဍိုက်ပေၚ်ဗွဲအဆတ်ရ။


၂။  ပ္ဍဲဒုတိယအၚ်္ဂဂှ်တုန်။   ။   ပွမဂွံဒှ်−ဒဒှ်မၞိဟ်ဂှ်တုန်။  ဒဒှ်မၞိဟ်တြုံရောၚ်။  ရာဒၞာမိတ်ဒဒှ်ကျာ် ဂွံဒုၚ်ပယျးဒိုဟ် ဂွံဍိုက်ပေၚ်ဟေၚ်၊ ဒှ်မၞိဟ်ဗြဴ ၊ဒှ်နပုံခမၞုဲ၊  ဥဘတောဗျုန်တံဂှ် ရာဒနာမိတ်ဒဒှ်ကျာ် ဟွံဍိုက်ပေၚ်ဏီ။  ယဝ်ဒှ် မပ္တံမၞိဟ်ဗြဴတုဲ  ပ္တုဲကုသဵုကဵုဒါန်တုဲ ဒဒှ်တြုံဟေၚ် ရာဒနာမိက်ကၠာရ၊ ဂွံဒှ်ဒဒှ်တြုံတုဲ ရာဒနာမိတ် ဒဒှ်ကျာ် ဂွံဒုၚ်ပယျးဒိုဟ် ဍိုက်ပေၚ်ဟွံဆောတ်ရ။


၃။   ပ္ဍဲတတိယအၚ်္ဂဂှ်။   ။   ၜိုန်ဒှ်မၞိဟ်တြုံကီု ပွမဆန်ၜန်လဝ်ပါရမဳ ဂၠိုၚ်ကဵုလၟိဟ်ကိတ်ကဝ်၊ ကြဳဇှ်အသဝ်ကုသဵုပါရမ ပ္တုဲကၠုၚ်နူကဝ်အဆက်အဆက် ဍိုက်ပေၚ်စိုပ်လအိတ်ဒတုဲ ဗွဲဒဒှ်သာဝက ပါရမဳဉာန် ပ္ဍဲဘဝဂှ် သၟဟ်ရထ ကလိဂွံမက်ဖဵုမာန်မ္ဂး ရာဒနာမိတ်ပါရမဳကျာ်ဂွံဒုၚ်ပယျးဒိုဟ် ဂွံဍိုက်ပေၚ်ရောၚ်။  ပူဂဵုသာမညအပြောံ ဟၟဲကဵုဥပနိဿယ၊ သာဝက ပါရမဳဟွံကြံၚ်ဍုဟ်တံဂှ် ပ္ဍဲဘဝဂှ် ကေတ်မက်ဖဵုဟွံမာန်ဏီမ္ဂး ဒုၚ်ပယျးဒိုဟ်ဟွံဂွံ၊ ပါရမဳကျာ်ဟွံဍိုက်ပေၚ်ဏီ။


ညးရနုက်ဗပေၚ်ပါရမဳကျာ်ဂှ်တုန်။  ပ္ဍဲဘဝဂှ် ယဝ်သ္ပသာဝက ဗက်စဴနိဗ္ဗာန် ဂကောံကျာ်တြဲဂှ်အာမာန်ရ။ ဒဒှ်သာဝက မ္ဒးဗက်စဴနိဗ္ဗာန်ဂကောံညးဂှ်  ဟွံမွဲပၟိက်၊  ဟွံဒးဂၞပ်၊ ဒဒှ်ကျာ်တြဲမဟံၚ်ဒတဲဏာသတ္တံဂမၠိုၚ် နူခြိုၚ်သံသာဂှ် နွံပၟိက်တုဲ မရာဒနာမိတ် ပါရမဳကျာ်ရောၚ်။


၄။   ပ္ဍဲစတုတ္ထအၚ်္ဂဂှ်တုန်။   ။  ၜိုန်ဆန်ၜန် ဂလိုၚ်လဝ်ပါရမဳဂၠိုၚ်ကဵုဒှ်ကီု၊ ဂွံဆဵုဇကုကျာ်ဂမျိုၚ်တုဲ ပ္ဍဲဂတမတ်ကျာ်တြဲဟေၚ် ရာဒနာမိတ်ဒဒှ်ကျာ်ဂှ် ဂွံဒုၚ်ပယျးဒိုဟ်ရောၚ်။ ကျာ်တြဲသ္ပပရိနိဗ္ဗာန်တုဲ ပ္ဍဲဇရေၚ်ဗောဓိ၊ စေတဳ၊ ပဋိမာရုပ်ဇရေၚ်ပစ္စေဂဗုတ်၊ ဇရေၚ်သာဝကကျာ်တြဲ၊ ပ္ဍဲဇရေၚ်မွဲမွဲ ရာဒနာမိတ်ဒဒှ်ကျာ်၊ ဒုၚ်ပယျးဒိုဟ်ဟွံမာန်။ မူဟိုတ်ရော − အဓိကာရဟိုတ်ဇၞော်ကဵုဇြဟတ်လောန်၊ ဟိုတ်ဂှ်ရ ဂတမတ်ကျာ်ဂမျိုၚ်ဟေၚ် ရာဒနာမိတ်တုဲ ဂွံဒုၚ်ပယျးဒိုဟ်မာန်ရောၚ်။


၅။   ပ္ဍဲပဥ္စမအၚ်္ဂဂှ်တုန်။   ။  ၜိုန်ဆဵုဇကုကျာ်ဂမျိုၚ်ကီု၊ ပွမဂွံဒှ်ခမဳဣသိကဵုဒှ် ခမဳပ္ဍဲသာသနာကဵုဒှ် မမိက်ကဵုခမဳမွဲမွဲဂွံဒှ်တုဲ ပွမရာဒနာမိတ်ဒဒှ်ကျာ်ဂှ် ဂွံဒုၚ်ယျးဒိုဟ်ရောၚ်။ နအတ္တဘဴ ခရှ်မမံက်ပ္ဍဲသ္ၚိကၟိန်ဂှ် ဒုၚ်ပယျးဒိုဟ်ဟွံမာန်။


၆။   ပ္ဍဲဆဋ္ဌမအၚ်္ဂဂှ်တုန်။   ။ ၜိုန်ဒှ်ခမဳကဵုဒှ်ကီုရ ပွမကလိဂွံလောကဳဇျာန် အဘိဉာန်ဂှ် ဒုၚ်ပယျးဒိုဟ်ဟွံမာန်။


၇။   ပ္ဍဲသတ္တမအၚ်္ဂဂှ်တုန်။    ။  ၜိုန်နွံကဵုဂုန်ဝိသေသကလိဂွံလောကဳဇျာန်အဘိဉာန်ကဵုဒှ်ကီုရ ပွမသ္ပဥပကာဗွဲမလောန်မတွံဂး သၠးလမျီုကုကျာ်တြဲတုဲ မဂွံဒုၚ်ပယျးဒိုဟ်ရောၚ်။  ကုညးသ္အာၚ်နူဂှ် ၜိုန်နွံဂုန် ဝိသေသကီုလေဝ် ဒုၚ်ပယျးဒိုဟ်ဟွံမာန်။


၈။   ပ္ဍဲအဋ္ဌမအၚ်္ဂဂှ်တုန်။   ။  ၜိုန်နွံကဵုအဓိကာရ ပွမသၠလမျီုကဵုကျာ်ကဵုဒှ်ကီုရ မွမၞုံကဵုဂၞပ်မဇၞော် သၟိက်ဒှ်ဒဒှ်ကျာ်ဗွဲမလောန်ဂှ် ဂွံဒုၚ်ပယျးဒိုဟ်မာန်ရောၚ်။


ပသာ်ဂၞပ်သၟိက်ဒှ်ကျာ်ဇၞော်လောန်ရော−−−

(၁)၊ အလုံမွဲစက္ကဝါဝွံ မၞုံတဴကဵုဍာ်မပေၚ်တးဒၟံၚ်ဂှ် ယြဴပူဂဵုမွဲ နဇြဟတ်တဲဇကု နူသြၚ်လ္ပါဝွံ ၜိၚ်ဂတိုဟ်ကၠောံအာသြၚ်လ္ပါ်တေံမာန်တုဲ ဂွံဒှ်ကျာ်ရ၊ ယဝ်ညးသ္ဂးမ္ဂး ၜိၚ်ကၠောံအာမာန်ဟေၚ်။


(၂) အလုံမွဲစက္ကဝါဝွံ ခြုံဒုန်ဒလ မဂြောပ်ဗ္ဒန်တၞၚ်ၜန်ထုဲကြာန်မံၚ်ဂှ် ယြဴညးမွဲ ဖါဲဗပါ်လိုန်ပိန်ကၠောံအာသြၚ်လ္ပါ်တေံမာန်မ္ဂး ဂွံဒှ်ကျာ်ရ၊ ယဝ်ညးသ္ဂးမ္ဂး ကၠောံအာမာန်ရောၚ်။


(၃) အလုံမွဲစက္ကဝါဝွံ မပေၚ်တဴနကဵုဗွဝ်လ္ၚပၟတ်သက်သက် မဂဵုဍာဲဒၟံၚ်ရ၊ ယြဴညးမွဲ နကဵုဇိုၚ်ၜါ သ္ဂောံလိုန်ကၠောံအာသြၚ်လ္ပါ်တေံမာန်ဂှ် ဂွံဒှ်ကျာ်ရ၊ ယဝ်ညးသ္ဂးမ္ဂး ကၠောံအာမာန်ရောၚ်။


(၄) အလုံမွဲစက္ကဝါဝွံ နကဵုမၞုဟ် ဇကေက်သက်သက် တက်စုတ်ဗပေၚ်လဝ်တုဲ မၞုံကဵုသတ်မၞုဟ် ဇကေ်တ္ၜန်တ္ၜောဲ တၞၚ်တွုၚ် ပေၚ်က္ဍတ်တသဵုဒၟံၚ် ဟွံဂွံသ္ကုတ်ခြာဂှ် ယြဴညးမွဲ ပ္ဍဲလ္တူမၞုဟ်ဇကေက်ဂှ် နကဵုတရဴတိုက် လိုန်ကၠောံအာသြၚ်လပါ်တေံမာန်မ္ဂး ဂွံဒှ်ကျာ်ိရ၊ ယဝ်ညးသ္ဂးမ္ဂး ကၠောံအာမာန်ဟေၚ်။


ဟိုတ်ဂှ်ရ ယြဴညးမွဲ ပၞောဝ်ပွပန်သာ်သ္ဇိုၚ်ညးသ္ပမာန်ဂှ် ဟဂွံချပ်ကဵုဒဒိုက်ဇကုသက်သက် အဲကၠောံအာသြၚ်စက္ကဝါလပါ်တေံညိ၊ သာ်ဝွံ မၞုံတဴစိုတ်ဇၞော်လောန်ရ၊ ကုပူဂဵုမၞုံကဵုဂၞပ်စိုတ်ပ္ဍဲဒဒှ်ကျာ်မဇၞော်လောန် မဖဟ်သာ်ဂှ် ရာဒနာဒဒှ်ကျာ် ဂွံဒုၚ်ပယျးဒိုဟ်မာန်ရောၚ်၊ ဂွံဒှ်ကျာ်ဟွံဆောတ်ရ။


ဣသိသုမေဓတုန်လေဝ် ဂွံဒုၚ်ပယျးဒိုဟ်အိုဟ်တၟိုဟ်စိုတ်တုဲ ဗစာရဏာကဵုဓဝ် မသ္ပကဵုကဵုဒဒှ်ကျာ် ဂွံညာတ်ကေတ်ပါရမဳစှ်။  မပ္တံဒါနပါရမဳရ၊ က္တဵုအာနူဋ္ဌာန်ဂှ်တုဲ လုပ်အာဂြိုပ်ဌာန်ဒၟံၚ်ဇကုရ။

===စၞောန်ထ္ၜးလၟေၚ်ဒုၚ်ပယျးဒိုဟ် ဇရေက်ကျာ်တြဲၜါစှော်ပန်ဇကု===
(၁) ကျာ်တြဲဒိဗ္ဗၚ်ကဵုတုန်လေဝ် က္တဵုဒှ်ပ္ဍဲဍုၚ်ရမ္မဝတဳ ဒှ်ပ္ဍဲဂကူသၟိၚ် မအံက်ကျာ်တြဲဂှ် သၟိၚ်သုဒေဝ မ္ဂးယၟုရ၊ ဂၞကျာ်မဒှ်မိကျာ်တြဲဂှ် သုမေဓ မ္ဂးယၟုရ။ ကွးသတုံဂှ် သုမၚ်္ဂလ မ္ဂးယၟုရ။ ကွးဇွိဂှ် တိဿ ဂယၟုရ၊ ကွးဥပကာကျာ်တြဲဂှ် သောဘိတ ဂးယၟုရ၊ ဂမဳဗြဴနန္ဒဂှ် ဒှ်ကွးသတုံရ၊ ဂမဳဗြဴသုနန္ဒဂှ် ဒှ်ကွးဇွိရ၊ ဆုဗောဓိ ပလိုဟ်ကျာ်ဂှ် ဒှ်ဇြဲလာန်ရ။ သလုၚ်ကျာ်ဒ္စာံစှော်ဟတ်၊ လျးကျာ်တြဲ ဗၞတ်စှ်ၜါယောဇနာ ဒေပ်တဴလၟိုန်။ အာယုက်ကျာ်တြဲ မွဲလက် ပဒုက္ခစရိယာတ် စှ်ဂိတုရ။ ကျာ်တြဲဒိဗ္ဗၚ်ကဵုဂှ် စဳပျးဓဝ်သပ္ပရိုဟ် စကၠောံကဵုသြန်နိဗ္ဗၚ်ကုသတ္တံဂမၠိုၚ်တုဲ စဴအာနိဗ္ဗာန်ရ။


(၂) ကျာ်တြဲဒိဗ္ဗၚ်ကဵုစဴအာနိဗ္ဗာန်တုဲ ဂတဂှ် မွဲအသၚ်ဃဲကဝ်ကလိလောန်အာတုဲ ကျာ်တြဲကောဏ္ဍန်ည က္တဵုဒှ်ပ္ဍဲလိုက်ဝွံရ။ ပ္ဍဲကာလဂှ် ဗောဓိသတ်ပိုဲ က္တဵုဒှ်သၟိၚ်စက္ကဝဝ်ဝိဇိတာဝဳမ္ဂးယၟုရ။ ကာလဂှ် နိမန်ကျာ်ကေုာံသ်ၚမၞုံဗၞတ်မွဲလကိကိုဋ်တုဲ ကဵုတဴဒါန်ဇၞော်ရ။ ကျာ်တြဲကောဏ္ဍညတုန်လေဝ် သၟိၚ်စက္ကဝဝ်ဝွံ အနာဂတ်ဂတ သ္ဂောံဒှ်ကျာ်မွဲမပြဲရ။ ရဴဝွံ ဟီုပျးဒိုဟ်တုဲ တွံကဵုဓဝ်ရ။ ဗောဓိသတ် မိၚ်တဝှ်ဓဝ်ကျာ်တြဲတုဲ ကၟိန်ဍုၚ်ဇိုန်ကဵုကောန်တုဲ ပကၠေံဂမအရ၊ ကတ်ပိဋိကတ်ပိတုဲ က္တဵုဗဒှ်လောကဳအဘိဉာန်မသုန်၊ သမာပတ်ဒစာံတုဲ သီုဇျာန်ဟွံလီု စုတိစိုပ်ဍုၚ်ဗြီုရ။ ကျာ်တြဲဒှ်ဂကူသၟိၚ် ဍုၚ်ဂှ် ရမ္မဝတဳဂးယၟုရ။ မအံက်ကျာ်တြဲ သၟိၚ်နန္ဒ မဂးယၟုရ။  မိကျာ်တြဲ ဂၞကျာ်သုဇာတာ မ္ဂးယၟုရ၊ ကွးသတုံ ဘဒ္ဒဂးယၟုရ။ ကွးဇွိ သုဘဒ္ဒမ္ဂးယၟုရ။  ကွးဥပကာကျာ် အနုရုဒ္ဓမ္ဂးယၟုရ၊ ဂမဳဗြဴတိဿ မဒှ်ကွးသတုံ၊ ဂမဳဗြဴဥပတိဿ ဒှ်ကွးဇွိရ။ ဆုပလိုဟ်ဗောဓိကျာ် ဆုသာလာကလျာဏဳမ္ဂးရ။ သၠုၚ်ကျာ်ဒစာံစှော်ဒစာံဟတ်။ အာယုက်ကျာ်တြဲ မွဲလက် တန်ဒၟံၚ်တုဲ စဴအာနိဗ္ဗာန်ရ။


(၃) ကျာ်တြဲကောဏ္ဍညစဴအာနိဗ္ဗာန်တုဲ ဂတဂှ် မွဲအသၚ်ဃဲကဝ်ကလိလောန်အာတုဲ ပ္ဍဲမွဲကဝ်ဂှ် ကျာ်တြဲပန်ဇကုက္တဵုဒှ်ရ။

ညးကျာ်ပန်ဇကု က္တဵုဒှ်မွဲကဝ်ရော−−

(၁) ကျာ်တြဲသုမၚ်္ဂလမွဲ။

(၂) ကျာ်တဲသုမနမွဲ။

(၃) ကျာ်တြဲ ရေဝတမွဲ။

(၄) ကျာ်တြဲ သောဘိတမွဲ။ ဣဝွံ ကျာ်တြဲပန်ဇကုက္တဵုဒှ်မွဲကဝ်ရ။


ပၞောဝ်ပန်ဇကုဂှ် ကျာ်တြဲသုမၚ်္ဂလ က္တဵုဒှ်ကၠာရ။ ကျာ်တြဲသုမၚ်္ဂလဝွံ ညံၚ်ရဴကျာ်တြဲသ္အာၚ် မပတၠလျးဒစာံစှော်ဟတ် မဗိုၚ်ဒၟံၚ်လၟိုန်ဟွံသေၚ် ဗၞတ်စှ်လ္ၚီစက္ကဝါ လျးစဳပျးဂဵုလဟဵုဒၟံၚ်လၟိုန်ကာလရောၚ်။ လျးဂိတုတ္ၚဲၜိုန်နွံလေဝ် ဟဂွံပြာကတ်ရ၊ သတ္တံဂမၠိုၚ်ဂှ် နလျးကျာ်တြဲဟေၚ် မဂၚေၚ်ဒၟံၚ်အိုတ်ရ၊ ဗွဲအစောံကဴ မကဴနူဂယးဂှ် စၟဝ်တုဲ မဂွံပိုၚ်ခြာဗ္တံတ္ၚဲရောၚ်၊ ကျာ်တြဲသ္အာၚ်ဂှ် စှ်လ္ၚီစက္ကဝါ ကာလနွံပၟိက်မ္ဂး ပၠလျးမာန်ရ၊ ညံၚ်ကျာ်တြဲသ္အာၚ် လျးဂဵုလဟဵုဗိုၚ်ဒၟံၚ် မွဲဖိဟ်ဟွံသေၚ် ကျာ်တြဲသုမၚ်္ဂလဝွံ နမရာဒၞါမိက်လဝ်တုဲ ဗၞတ်စှ်လ္ၚီစက္ကဝါ လျးဂဵုလဟဵုတဴလၟိုန်ရောၚ်၊ ကာလမဒှ်ဗောဓိသတ်ပ္တံပါရမဳကျာ်တေံဂှ် ညံၚ်ဗောဓိသတ်ပိုဲမဒှ်ဇာတ်ဝေသန္တဝ်သီုကောန်သမ္ဘာ မတိတ်မံၚ်ပ္ဍဲတၟံဝၚ်္ဂပဝ်ကီု၊ သီုကောန်သမ္ဘာတိတ်မံၚ်တဴပ္ဍဲဂြိုပ်ရ။


နွံကာလမွဲတ္ၚဲ ကလော်လကိုဟ်မွဲ ခရဒါဠိ ဂးယၟု၊ မိၚ်ပရိုၚ်အဇ္ဇျသယဗောဓိသတ်တုဲ ဗဒှ်ရုပ်ဗမၞးမွဲ ပြာပ်ကၠုၚ်ကဵုဗောဓိသတ်တုဲ အာတ်ကေတ်ကောန်ၜါရ၊ ဗောဓိသတ်တုန်လေဝ် ယွံဗမၞး ကောန်အဲၜါဝွံ အဲကဵုဒါန်ကုဗမၞးရ ရဴဝွံဂးတုဲ သီုမမိပ်စိုတ်ပူမှ် ကဵုကၠေံဒါန်ကောန်ၜါရ၊ ချိုန်ခဏဂှ် က္တဵုဒှ်ကသဳတိ စလိုက်ဍာ်ဗပါ်တၟံတမြံမှာသၟိက်ရ၊


ကလော်တုန်လေဝ် တန်ဒၟံၚ်ပ္ဍဲဂတဵုဒလာဲမုဟ်စၚ်ကြံဗောဓိသတ်တုဲ ညံၚ်ညးစလွာလကိုန်ကီု၊ သီုဗောဓိသတ်မညာတ်တဴ စကၠေံကောန်ၜါရ၊ ဗောဓိသတ် မၠာဲမွဲကလော်မစကောန်ဇကု ဍေံဟာတိုန်ပါၚ်ဗက် ညံၚ်ကဵုဂၠောန်ပၟတ်မဍာဲတဴကီု၊ သီုဆီ မထၞဟ်ဒၟံၚ်ဂှ်ညာတ်တုဲ ဗၞတ်တၟာမုဟ်သော်ကီု ဟဂွံထေဲပၞတ်သက်သက်ရ၊ ဒါန်အဲဂွံကဵုဝွံ သြဒးရးကွေံသွံ ရဴဝွံချပ်တုဲ က္တဵုဒှ်ပဳတိ သောမနဒဿ ဇၞော်ကဵုဇြဟတ်ရ၊ ဗောဓိသတ်တုန်လေဝ် နကြဳဇှ် အဲဂွံကဵုဒါန်ဝွံ အနာဂတ်ဂတ အဲကလိဂွံပညာသဗ္ဗညုတဉာန်တုဲ လျးအဲစှ်လ္ၚီစက္ကဝါ ကဵုဂဵုခၠၚ်လသာတ်အာလၟိုန်ညိ၊ ရဴဝွံ ရာဒနာမိက်လဝ်ရ၊ ဟိုတ်ဂှ်ရ မဂွံပတၠလျးဗၞတ်ဂလိုၚ်ဝွံရောၚ်။


သ္အာၚ်နူဝွံတုန် ကျာ်တြဲသုမၚ်္ဂလဝွံ ကာလမဒှ်ဗောဓိသတ်တေံ ညာတ်စေတဳဂၠံဓါတ်ကျာ်တြဲတုဲ အဲသၠးလမျိုကုကျာ်တြဲဝွံ ဂပ်ဝ်ရ၊ ရဴဝွံချပ်တုဲ အလုံဇကု ပူယာတ် ဖဍုက်ကၠေၚ်သွဟ်တုဲ ပူဇဴကျာ်ရ၊ ဒဵုစိုပ်အရှိုန်တိုန် ၜိုန်စံၚ်ပူဇဴစေတဳကီုလေဝ် ပူဂဵုမၚ်မွဲဓဝ်ဂှ် ဓဝ်ဟိုတ်မၚ်မွဲပူဂဵု ဟိုတ်ဒှ်ဓမ္မတာစိ ဗောဓိသတ် ဆဗၞတ်သော်မွဲတၞုၚ်ကီု ဟွံတူရ၊ ဟိုတ်နူပွကုသဵုဝွံ ဂွံပတၠလျးသာ်ဝွံရောၚ်။


ပ္ဍဲလက်ထက်ကျာ်တြဲဝွံ ဗောဓိသတ်ပိုဲ က္တဵုဒှ်ဂကူဗမၞး သုရုစိမ္ဂစးယၟုရ၊ ဗမၞးသုရုစိဂှ် နွံပယာံမွဲတ္ၚဲ ပြာပ်အာဇရေၚ်ကျာ် မိၚ်ကေတ်တဝှ်ဓဝ်ကျာ်တုဲ တၞဟ်နဖါပ်သၚ် မၞုံဗဓါန်ကျာ်ဂှ် နိမန်ကျာ်တြဲရ၊ ကျာ်တဲမိၚ်တုဲ ယွံဗမၞး ဂမဳပူစိဗၞတ်နွံပၟိက်ရောကျာ်ဂး၊  ယွံတဳလပိုန်−ဂမဳမွဲစိဗၞတ်မၞုံရောအဴ၊ ယွံဗမၞး ဂမဳနွံကဵုဒုၚ်ဒါန်ဖ္အိုတ်ရအဴဗမၞးဂး ၊ ကျာ်တြဲအေၚ်ဒုၚ်နိမန်ရး။


ဗမၞးစိုပ်သ္ၚိတုဲ ကုဂမဳဂမၠိုၚ်ဝွံ အဲကဵုဒါန်ရ၊ ဋ္ဌာန်ဂဇံဂှ် ပသာ်ဂွံဒှ်ညိရော သာ်ဝွံ ဗမၞးချပ်တုဲ သၞာပဏ္ဍုကၟဝ်ချဳတၟိုဟ်တိုန် သၟိၚ်အိန်မၠာဲသ္ၚေဝ်မွဲ တီဒဒှ်ဗောဓိသတ်သၟိက်ကဵုဒါန်တုဲ ပၠေၚ်ဗဒှ်ပရုပ်အ္စာဝဍ္ဎမွဲတုဲ ကၠုၚ်တန်ဂတမုက်ဗောဓိသတ်ရ၊ ညးဂှ်လိၚ်စနွံရော−သၟာန်ရ၊ ဗောဓိသတ်မိၚ်တုဲ မူပွမွဲမကၠောန်ရော− ကလောန်အဲဟွံတီဂှ်ဟၟဲရ။ သ္ၚိကဵုဒှ် ကၞာထးကဵုဒှ် ညးကဵုခၞံမ္ဂးအဲခၞံမာန်ရ၊ ယဝ်ဒှ်သာ်ဂှ် ကလောန်အဲနွံ ယးဂတ အဲနိမန်လဝ်ဂမဳမွဲလက်ကိုတ်ရောၚ်၊ သွက်ဒၟံၚ်ဂမဳတံဂှ် ခၞံကၞာထးညိ ဗောဓိသတ်ဂး၊ သၟိၚ်အိန်မိၚ်တုဲ သာဓု အဲခၞံကဵုရဂးတုဲ ဋ္ဌာန်ပဒေသ မၞုံဗၞတ်စှ်ၜါစှ်ပိယောဇနာဂှ် သတးကၠေံတိတုဲ ဒၞာဲဝွံ ကၞာထးမတၟုဲတဴနကဵုရတ်ထပှ်ပြကာကဵုက္တဵုဒှ်ညိချပ်တုဲ မၠာဲသ္ၚေဝ်မွဲရ၊ ချိုန်ခဏဂှ် ကၞာထးမတၟုဲတဴနကဵုရတ်ထပှ်ပြကာတ်က္တဵုဒှ်တိုန်ရ။


ဒယိုၚ်ကၞာထးဂှ် တၟုဲတဴနကဵုမပ္တံထဝ်သြန်မၞိက်ဗိုတ်ဗၠဲရ၊ ပ္ဍဲကၞာဂှ် ကွက်လဝ်သ္ဂန်ဇာဗြုဗြန် တၟိၚ်တမဴတဴညံၚ်ရဴကွိၚ်ဒိပ်ကို၊ မပ္တံပ္ကဴသြဴမြမောဝ်တံဂှ် ကွက်တၠာဲလဝ်ပ္ဍဲအကြာအကြာဂှ်ရ၊ သၞာဒၟံၚ်ကီု ဇိုၚ်ဗဗေၚ်ကီု ဍာ်နုၚ်ကီု သွက်ဂမဳမွဲလက်ကိုတ်တံဂှ် စဳရေၚ်လဝ်တုဲ ပြာပ်အာကဵုဗမၞးရ၊ ယွံဗမၞး ကၞာထးတုဲရ တၠအဲသ္ၚေဝ်မွဲတုဲ ကဵုလိၚ်ကုအဲရ။


ဗောဓိသတ်အာညာတ်ကၞာထးမတၟုဲတဴနရတ်ထပှ်ပြကာတုဲ က္တဵုဒှ်ပဳတိ ဗျာပ်အာဇကုရ၊ ကာလဂှ် သာ်ဝွံ ဗောဓိသတ်ချပ်ရ၊ ကၞာထးဝွံ မၞိဟ်ခၞံဟွံသေၚ် သၟိၚ်အိန် တီကေတ်ကသပ်စိုတ်အဲတုဲ မခၞံကဵုတန်ဒှ်ရ၊ အဲကဵုဒါန်ဆမွဲတ္ၚဲဟွံဂပ်ဝ် ဗၞတ်ထပှ်တ္ၚဲကဵုဒါန်ဂပ်ဝ်ရ၊ သဘဴဗောဓိသတ်တံဂှ် ဒါန်ဗဟိရဗၞတ်ဂလိုၚ်ဂှ် ကဵုဒါန်ကီု  ပကဵုသ္ဍိုက်စိုတ်ဟွံဒှ် ကၞိပ်သီုၝောံကိုတ် ကုတ်ဗပိုတ်ကဵုဒါန် ဂၠံက်ကွဵုပ္တိတ် ခ္ဍောၚ်မတ် ဖျုန်ဂြိုဟ်တုဲဂွံကဵုဒါန်မ္ဂး ဂွံဒှ်သ္ဍိုက်စိုတ်ဗောဓိသတ်တံရောၚ်။


ဗောဓိသတ်ပိုဲတုန်လေဝ် ကာလမဒှ်သၟိၚ်သိဝိဂှ် မွဲမွဲတ္ၚဲ သြန်မသုန်မသုန်လက်သၠးတုဲ ပ္ဍဲပါၚ်တရၚ်ပန်ဒိုဟ်ဂှ် ရုၚ်ဒါန်ပန် ဒေါဝ်ဍုၚ် ရုၚ်ဒါန်မွဲကဵုခၞံတုဲ ကဵုဒၟံၚ်ဒါန် က္တဵုဗဒှ်သ္ဍိုက်စိုတ်ဟွံမာန် ယြဴကာလမွဲ သၟိၚ်အိန်ပၠေၚ်ဗဒှ်ပရုပ်ဗမၞးတုဲ အာတ်ခဍောၚ်မတ်ရ၊ ဗောဓိသတ်ဂၠံက်ကွဵုပ္တိတ်ခဍောၚ်မတ်တုဲ ကဵုဒါန်ဂှ် မဂွံမြဟ်စိုတ်ရောၚ်။


ဟိုတ်ဂှ်ရ ဗောဓိသတ်ပိုဲကဵုဒါန်ကုကျာ်ကေုာံသၚ်မၞုံဗၞတ်မွဲလက်ကိုတ်ဂှ် မၞိဟ်ဂမၠိုၚ်လုပ်အာတရိုပ်ဗစ ဟွံသၟဟ်ရထ ဋ္ဌာန်အကြာဂှ် ဒေဝတဴတံဗိုၚ်တရိုပ်ဗစရ၊ ဂမဳတံဂှ် ဋ္ဌာန်စှ်ၜါစှ်ပိယောဇနာ တၞဟ်နဂဇံဟွံသၟဟ်ရထတုဲ နဣဓိဇကုဇကုမဂဇံဒၟံၚ်ရ၊ ပ္ဍဲလအိက်ထပှ်တ္ၚဲဂှ် တၞဟ်နပဂဥုဲ နကဵုကၠေၚ်သွဟ်−ကၠေၚ်တၟိ−ဍာ်သာဲ−တၚ်လာဲတံဂှ်  ဗပေၚ်စုတ်ဗဗေၚ်တုဲ သီုတ္ၚာ တိစဳဝရိက်ကဵုဒါန်ရ၊ ဂမဳသၟတ်မွဲမွဲ ကလိဂွံယာတ်သ္ၚာဂှ် ထေက်ကဵုၚုဟ်မွဲလက်ရ၊ ကျာ်တြဲသုမၚ်္ဂလတုန်လေဝ် သ္ပအနုမောဒနာဒါန်ဂှ် ကော်ဗောဓိသတ်ပိုဲတုဲ ပျးဒိုဟ်ရ။ နူဝွံ ၜါအသၚ်ဃဲ ကဵုပရဲမွဲမှာလက်ကဝ်ဂတတေံ တၠအဲဂွံဒှ်ကျာ်မွဲဂေါတမ မ္ဂးယၟုရောၚ်၊ ရဴဝွံ ပျးဒိုဟ်ရ။  ပဂမဳပ္ဍဲသာသနာ ပကီုလွဳပရာ ကတ်ပိဋကတ်ပိ က္တဵုဗဒှ်လောကဳ အဘိဉာန်သမာပတ် စုတိတုဲအာက္တဵုဒှ်ပ္ဍဲဍုၚ်ဗြီုရ။


ကျာ်တြဲသုမၚ်္ဂလဂှ် ဒှ်ဂကူသၟိၚ် ပ္ဍဲဍုၚ်ဥတ္တရ၊ မအံက်ကျာ်တြဲ သၟိၚ်ဥတ္တရဂယၟု၊ မိကျာ်တြဲ ဂၞကျာ်ဥတ္တရာမ္ဂးရ၊ ကွးသတုံ သုဒေဝမ္ဂးယၟုရ၊ ကွးဇွိ ဓမ္မသေနမ္ဂးယၟုရ၊ ဂမဳဥပကာကျာ် ပါလိတမ္ဂးယၟုရ၊ ဂမဳဗြဴ သဳဝလဳ ဒှ်ကွးသတုံ၊ ဂမဳဗြဴ အသောက ဂးယၟု ဒှ်ကွးဇွိရ၊ ဆုပလိုဟ်ဗောဓိဂှ် ဒှ်ဆုအဂၞုရ၊ သၠုၚ်ကျာ်တြဲ ဒစာံစှော်ဟတ် အာယုက်ကျာ်တြဲ ဒစိတ်လ္ၚီသၞာံပေၚ်တုဲ သ္ပကၠေံပရိနိဗ္ဗာန်ရ။


(၄) ကျာ်တဲသုမၚ်္ဂလသ္ပပရိနိဗ္ဗာန်တုဲ ပ္ဍဲကာလကြဴ ကျာ်တြဲသမနက္တဵုဒှ်ပ္ဍဲလိုက်ရ၊ ပ္ဍဲလက်ထက်ကျာ်တြဲဂှ် ဗောဓိသတ်ပိုဲ ဒှ်သၟိၚ်နာဲမွဲ အတုလဂယၟု ဇၞော်ကဵုဣဒ္ဓိအနုဘဴရ၊ သၟိၚ်နာဲအတုလဂှ် မိၚ်ပရိုၚ်ကျာ်တြဲက္တဵုဒှ်တုဲ တွဳဗဝိုၚ်ကေတ်တွဳဝါရဇကု ပြာပ်အာဇရေၚ်ကျာ်တြဲ နကဵုကွိၚ်ဒိပ်ကဵုတိၚ်တိုက်ဥပကာကုကျာ်ကေုာံသၚ်မွဲလက်ကိုတ်တုဲ ပ္တုဲတဴဒါန်ဇၞော် ကဵုဒါန်သ္ၚာမွဲမွဲလ္ၚဝ်တုဲ တန်တဴပ္ဍဲသရဏပိရ၊ ကျာ်တြဲသုမနတုန်လေဝ် အနာဂတ်ဂတ ဒဒှ်ကျာ်မွဲ တၠအဲဂွံဒှ်ရ၊ ရဴဝွံ ဟီုပျးလဝ်ဒိုဟ်သၟိၚ်နာ်ရ။


ကျာ်တြဲသုမနဂှ်   ဒှ်ဂကူသၟိၚ်ဍုၚ်ခေမလ ဂးယၟုရ၊ မအံက်ကျာ်တြဲ သၟိၚ်သုဒတ္တ မ္ဂးယၟုရ၊ မိကျာ်တြဲ ဂၞကျာ်သိရိမာဂးယၟုရ၊ ကွးသတုံ သရဏမ္ဂးယၟုရ၊ ကွးဇွိ ဘာဝိတတ္ထမ္ဂးယၟုရ၊ ကွးဥပကာကျာ် ဥဒေနမ္ဂးယၟုရ၊ ဂမဳဗြဴမၞုံယၟုသောဏဂှ် ဒှ်ကွးသတုံ၊ ဂမဳဗြဴမၞုံယၟုဥပသောနဂှ် ဒှ်ကွးဇွိ၊ ဆုပလိုဟ်ဗောဓိကျာ် တၞံအဂၞုမ္ဂးရ၊ သၠုၚ်ကျာ်တြဲဒစိတ်စှော်ဟတ်၊ အာယုက်ကျာ်တြဲ ဒစိတ်စှော်လ္ၚီပေၚ်တုဲ သ္ပပရိနိဗ္ဗာန်ရ။


(၆)   ကျာ်တြဲသောဘိတ သ္ပပရိနိဗ္ဗာန်အာတုဲ ဂတဂှ် လုကဴမွဲအသၚ်ဃဲကဝ်ကလိလောန်အာတုဲ ပ္ဍဲမွဲကဝ်ဂှ် ကျာ်တြဲပိဇကုက္တဵုဒှ်ရ။


(၁) ကျာ်တြဲ အနောမဒဿဳမွဲ ။

(၂) ကျာ်တြဲ မဒုမမွဲ ။

(၃) ကျာ်တြဲ နာရဒမွဲ ။  ဣဝွံ ကျာ်ပိဇကုရ။


ပၞောဝ်ကျာ်တြဲပိဇကုဂှ် −−−

(ရ) ကျာ်တြဲအနောမဒဿဳက္တဵုဒှ်ကၠာရ၊ ပ္ဍဲလက်ထက်ကျာ်တြဲဂှ် ဗောဓိသတ်ပိုဲ ဒှ်ဒကိုပ်ပၞာန်ကလော်မွဲဇၞော်ကဵုဣဒ္ဓိအနုဘဴ ဒှ်ဇမၞော်ကလော် ဂၠိုၚ်ကဵုလက်ကိုတ်ရ၊ ဒကိုပ်ကလော်ဂှ် မိၚ်ပရိုၚ်ကျာ်က္တဵုဒှ်ဂှ် ပြာပ်ကၠုၚ်တုဲ ကဵုတဴဒါန်ဇၞော်ကုကျာ်ကေုာံသၚ်ရ၊ ကျာ်တြဲအနောမဒဿဳလေဝ် ပ္ဍဲကာလအနာဂတ်ဂတတေံ ဒကိုပ်ပၞာန်ကလော်ဝွံ ဂွံဒှ်ကျာ်မွဲဟွံဆောတ်ရောၚ်၊ ရဴဝွံ ပျးလဝ်ဒိုဟ်ရ။


ကျာ်တြဲအနောမဒဿဳဂှ် ဒှ်ဂကူသၟိၚ်ဍုၚ်စန္ဒဝတဳ၊ မအံက်ကျာ်တြဲ သၟိၚ်ယသဝဂယၟုရ၊ မိကျာ်တြဲ ဂၞကျာ်ယသောဓရာဂးယၟုရ၊ ကွးသတုံ နိသဘထေရ် ဂးယၟုရ၊ ကွးဇွိ အနောမ ဂးယၟုရ၊ ကွးကၠောန်ၜိုတ် ဥပကာကျာ်ဂှ် ဝရုဏ ဂးယၟုရ၊ ဂမဳဗြဴသုန္ဒရဳဒှ်ကွးသတုံ၊ ဂမဳဗြဴသုမနဒှ်ကွးဇွိ၊ ဆုဗောဓိပလိုဟ်ကျာ် ဆုကၠောၚ်၊ သၠုၚ်ကျာ်မသုန်စှော်ဒစာံဟတ်၊ အာယုက်မွဲလက်ပေၚ်တုဲ သ္ပကၠေံပရိနိဗ္ဗာန်ရ။


(၈) ကျာ်တြဲအနောမဒဿဳသ္ပပရိနိဗ္ဗာန်တုဲ ပ္ဍဲကာလကြဴကျာ်တြဲမဒုမက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲပဒုမဂှ် ဗောဓိသတ်ပိုဲ က္တဵုဒှ်သၟိၚ်ဇာဒိသိုၚ်ရ၊ ကျာ်တြဲပဒတဴပ္ဍဲသပိုဟ်ဂြိုပ်မွဲရ၊ ကာလဂှ် ဗောဓိသတ်ပိုဲက္တဵုဒှ်သၟိၚ်ဇာဒိသိုၚ် ညာတ်ကျာ်တြဲ လုပ်စနိရောဓသမာပိုတ်ဂှ် က္တဵုဒှ်ပဳတိသောမနုဟ်တုဲ ဗၞတ်ပိဝါဂအတ်ရမျာၚ်တုဲ လုကဴထပှ်တ္ၚဲ ဟဂွံထောံပဳတိ မၞုံအရီုကဵုကျာ်တုဲ နတသိုက်ပဳတံဂှ် ဟဂွံဂၠာဲစစၞသလးလမျီုကုကျာ်တုဲ သဳကၠဳတဴရ၊ ကျာ်တြဲက္တဵုတိတ်နူနိရောဓသမာပိုတ် ညာတ်ဇာဒိသိုၚ်တုဲ ဗၞုဟ်ဂမဳဂမၠိုၚ်ရ၊ ဂမဳဂမၠိုၚ်ကၠုၚ်စိုပ်တုဲ ကဵုသၟိၚ်ဇာဒိသိုၚ် လယုၚ်သ္ဍိုက်သၚ်ဂမၠိုၚ်ရ၊ ကျာ်တြဲပဒုမတုန်လေဝ် သၟိၚ်ဇာဒိသိုၚ်ဝွံ အနာဂတ်ဂတ ဒဒှ်ကျာ်မွဲဂွံဒှ်ဟွံဆောတ်ရ၊ ရဴဝွံ ဟီုပျးလဝ်ဒိုဟ်ရ။


ကျာ်တြဲပဒုမဂှ် ဒှ်ဂကူသၟိၚ်ဍုၚ်စမ္မက၊  မအံက်ကျာ်တြဲ သၟိၚ်အသမ မ္ဂးယၟုရ၊ မိကျာ်တြဲ ဂၞကျာ်အသမာ မ္ဂးယၟုရ၊ ကွးသတုံ သာလဂးယၟုရ၊ ကွးဇွိ ဥပသာလ ဂးယၟုရ၊ ကွးကၠောန်ၜိုတ်ဥပကာကျာ်ဂှ် ဝရုဏ မ္ဂးယၟုရ၊  ဂမဳဗြဴ ရာမာ ဒှ်ကွးသတုံ၊ ဂမဳဗြဴသုရာမာ ဒှ်ကွးဇွိရ၊ ဆုပလိုဟ်ကျာ်တြဲ တၞံဂြၚ်အေက် သၠုၚ်ကျာ်တြဲမသုန်စှော်ဒစာံဟတ်၊ အာယုက်မွဲလက်ဂွံမံၚ်တုဲ သ္ပကၠေံပရိနိဗ္ဗာန်ရ။


(၉) ကျာ်တြဲပဒုမသ္ပကၠေံပရိနိဗ္ဗာန်တုဲ  ပ္ဍဲကာလကြဴကျာ်တြဲနာရဒက္တဵုဒှ်ပ္ဍဲလိုက်ဝွံရ၊  ပ္ဍဲလက်ထက်ကျာ်တြဲနာရဒဂှ် ဗောဓိသတ်ပိုဲ ပဂမဳဣသိတုဲ ကလိဂွံလောကဳ အဘီဉာဏ်မသုန် သမာပတ်ဒစာံရ၊ ကဵုဒါန်ဇၞော်ကုကျာ်ကေုာံသၚ်တုဲ ပပူဇဴစၠန်ဗ္ကေတ်ရ၊ ကျာ်တြဲနာရဒတုန်လေဝ် ဣသိဝွံ အနာဂတ်ဂတ ဒှ်ကျာ်တြဲမွဲဟွံဆောတ်ရ၊ ရဴဝွံ ပျးလဝ်ဒိုဟ်ရ။


ကျာ်တြဲနာရဒဂှ် ဒှ်ဂကူသၟိၚ် ဍုၚ်ဓညဝတဳ ဂးယၟု၊ မအံက်ကျာ်တြဲ သၟိၚ်သုဒေဝ မ္ဂးယၟုရ၊ မိကျာ်တြဲ ဂၞကျာ် အနောမာ မ္ဂးယၟုရ၊ ကွးသတုံ ဘဋသာလ ဂးယၟုရ၊ ကွးဇွိ ဇိတမိတ္တ မ္ဂးယၟုရ၊ ကွးကၠောန်ၜိုတ်ဥပကာ ဝါသိဋ္ဌမ္ဂးယၟုရ၊ ဂမဳဗြဴ ဥတ္တရာ ဒှ်ကွးသတုံ၊ ဂမဳဗြဴအဂ္ဂုနဳဂှ် ဒှ်ကွးဇွိရ၊ ဆုဗောဓိပလိုဟ်ကျာ် တၞံဂြၚ်အေက်၊ သၠုၚ်ကျာ် ဒစာံစှော်ဒစာံဟတ်၊ အာယုက် ဒစိတ်စှော်လ္ၚီသၞာံတန်ဒၟံၚ်တုဲ စဴအာနိဗ္ဗာန်ရ။


(၁၀) ကျာ်တြဲနာရဒစဴအာနိဗ္ဗာန်တုဲ ပ္ဍဲကာလကြဴ မွဲအသၚ်ဃဲကဝ်ကလိလောန်အာတုဲ နူကဝ်ပိုဲဝွံ ရိုဟ်ကလေၚ်ပ္ဍဲမွဲလက်ကဝ်တေံ ကျာ်တြဲပဒုမုတ္တိုရ်ဂှ် က္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲပဒုမုတ္တဵုရ်ဂှ် ဗောဓိသတ်ဒှ်သေဋ္ဌဳမွဲဇဋိလဂးယၟုရ၊ ဗောဓိသတ်ပိုဲကဵုဒါန်သ္ၚာ ကုသၚ်ဂမၠိုၚ်ရ၊ ဇဋိလသေဋ္ဌဳဝွံ အနာဂတ်ဂတ သ္ဂောံဒှ်ကျာ်မွဲဟွံဆောတ်ရ၊ ရဴဝွံ ကျာ်တြဲပဒုမုတ္တဵုရ် ပျးလဝ်ဒိုဟ်ရ၊ ပ္ဍဲလက်ထက်ကျာ်တြဲပဒုမုတ္တဵုရ်ဂှ် တဳတံဟၟဲရ၊ ဇၟာပ်မၞိဟ်ဒေဝတဴအိုဿီု ဂိုၚ်ကေတ်သရဏကဵုကျာ်ရ။


ကျာ်တြဲမဒုမုတ္တဵုရ်ဂှ် ဒှ်ဂကူသၟိၚ် ပ္ဍဲဍုၚ်ဟံသာဝတဳရ၊ မအံက်ကျာ်တြဲ သၟိၚ်အာနန္ဒမ္ဂးယၟုရ၊ မိကျာ်တြဲ ဂၞကျာ်သုပဋ္ဌာကမ္ဂးယၟုရ၊ ကွးသတုံ ဒေဝိလမ္ဂးယၟုရ၊ ကွးဇွိ သုဇာတာ မ္ဂးရ၊ ဂမဳကၠောန်ၜိုတ်ကဵုကျာ် သုမနာမ္ဂးရ၊ ဂမဳဗြဴ အမိတ္တာ ဒှ်ကွးသတုံ၊ ဂမဳဗြဴ အသမာ ဒှ်ကွးဇွိရ၊ ဆုဗောဓိပလိုဟ်ကျာ် တၞံအံၚ်ရေၚ်၊ သၠုၚ်ကျာ် ဒစာံစှော်ဟတ်၊ လျးကျာ်စှ်ၜါယောဇနာ၊ အာယုက်မွဲလက်ဂွံတန်ဒၟံၚ်တုဲ သ္ပကၠေံပရိနိဗ္ဗာန်ရ။


ကျာ်တြဲပဒုမုတ္တဵုရ်စဴအာနိဗ္ဗာန်တုဲ ပ္ဍဲကာလကြဴပိစှော်လ္ၚီမှာကဝ်ကလိလောန်အာတုဲ ပ္ဍဲမွဲကဝ်ဂှ် ကျာ်တြဲၜါဇကုက္တဵုဒှ်ရ။


(၁) ကျာ်တြဲ သုမေဓမွဲ ။

(၂) ကျာ်တြဲ သုဇာတမွဲ ။ ဣဝွံ ကျာ်ၜါဇကုရ။


ပၞောဝ်ကျာ်ၜါဇကုဂှ်−−−

(၁၁) ကျာ်တြဲသုမေဓက္တဵုဒှ်ပ္ဍဲလိုက်ကၠာရ၊ ပ္ဍဲလက်ထက်ကျာ်ဂှ် ဗောဓိသတ်ပိုဲ ဒှ်ဂကူဗမၞး မၚ်ဗၠာဲဥတ္တရမ္ဂးရ၊ ဗောဓိသတ်ပိုဲ သ္ဇုၚ်သ္ဍိုက်သာသၞာတုဲ ဒြပ်ဒစာံစှော်ကိုတ် သၠးကၠေံတုဲကဵုဒါန်ဇၞော်ကုကျာ်ကေုာံသၚ်တုဲ တိတ်နူသ္ၚိကၟိန်တုဲ ပကၠေံဂမဳရ၊ ဂမဳဥတ္တရဝွံ အနာဂတ်ဂတဂွံဒှ်ကျာ်ဟွံဆောတ်ရ၊ ရဴဝွံ ကျာ်တြဲသုမေဓ ပျးလဝ်ဒိုဟ်ရ။


ကျာ်တြဲသုမေဓဂှ် ဒှ်ဂကူသၟိၚ် ဍုၚ်သုဒဿန၊ မအံက်ကျာ်တြဲ သၟိၚ်သုဒတ္တဂးယၟုရ၊ မိကျာ်တြဲ ဂၞကျာ်သုဒတ္တာ မ္ဂးယၟုရ၊ ကွးသတုံ သဏမ္ဂးယၟုရ၊ ကွးဇွိ သဗ္ဗကာမ မ္ဂးယၟုရ၊ ဂမဳကၠောန်ၜိုတ်ကဵုကျာ်ဂှ် သာဂရ မ္ဂးယၟုရ၊ ဂမဳဗြဴရာမာ ဒှ်ကွးသတုံ၊ ဂမဳဗြဴသုရာမာ ဒှ်ကွးဇွိရ၊ ဆုပလိုဟ်ကျာ် ဆုသၠီဇၞော် သၠုၚ်ကျာ်တြဲဒစာံစှ်ောဒစာံဟတ်၊ အာယုက်ကျာ်ဒစိတ်စှော်လ္ၚီသၞာံတန်ဒၟံၚ်တုဲ သ္ပပရိနိဗ္ဗာန်ရ။


(၁၂) ကျာ်တြဲသုမေဓပကၠေံပရိနိဗ္ဗာန်တုဲ ပ္ဍဲကာလကြဴကျာ်တြဲသုဇာတာက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲဂှ် ဗောဓိသတ်ပိုဲ ဒှ်သၟိၚ်စက္ကဝဝ် မိၚ်ပရိုၚ်ကျာ်တြဲဒှ်တုဲ ပြာပ်အာဇရေၚ်ကျာ်ရ၊ မိၚ်ထဝှ်ဓဝ်ကျာ်တုဲ ဇိုန်လဝ်တ္ကံဇၞော်ပန် သီုကဵုရတ်ထပှ်ပြကာကုကျာ်ကေုာံသၚ်တုဲ ပကၠေံခမဳရ၊ အိုတ်ညးဍုၚ်ဂမၠိုၚ် ဇၟာပ်အခေါန်ဖလာအိုဿီု ပ္တုဲကဵုကိစ္စပၟၚ်အရှာံတုဲ ကဵုဒါန်ကုကျာ် ကေုာံသၚ်လၟိုန်ရ၊ ဂမဳဝွံ အနာဂတ်ဂတ ဂွံဒှ်ကျာ်မွဲဟွံဆောတ်ရ၊ ရဴဝွံကျာ်တြဲသုဇာတ ပျးလဝ်ဒိုဟ်ရ။


ကျာ်တြဲသုဇာတဂှ် ဒှ်ဂကူသၟိၚ် ပ္ဍဲဍုၚ်သရဏရ၊ မအဴက်ကျာ်တြဲ သၟိၚ်သရဏ မ္ဂးယၟုရ၊ မိကျာ်တြဲ သုနန္ဒာ မ္ဂးယၟုရ၊ ကွးသတုံ ပဒုမမ္ဂးရ၊ ကွးဇွိ ဖုဿဒေဝမ္ဂးယၟုရ၊ ဂမဳကၠောန်ၜိုတ်ဥပကာကျာ် သုဒတ္တမ္ဂးယၟုရ၊ ဂမဳဗြဴခေမာဒှ်ကွးသတုံ၊ ဂမဳဗြဴသဗ္ဗနာမာဒှ်ကွးဇွိရ၊ ဆုဗောဓိပလိုဟ်ကျာ်တြဲ ဒုန်ဒလ၊ သၠုၚ်ကျာ် ဒစာ်စှော်ဟတ်၊ အာယုက်မွဲလက်ဂွံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၁၃) ကျာ်တြဲသုဇာတာစဴအာနိဗ္ဗာန်တုဲ ပ္ဍဲကာလကြဴနူကဝ်ပိုဲဝွံ ရိုဟ်ကလေၚ်အာပ္ဍဲလအိက်ကၠံစှ်ဒစာံကဝ်တေံ ကျာ်တြဲပိဇကု က္တဵုဒှ်မွဲကဝ်ရ။

(၁) ကျာ်တြဲ ပိယဒဿဳ မွဲ ။

(၂) ကျာ်တြဲ အတ္ထဒဿဳ မွဲ ။

(၃) ကျာ်တြဲ ဓမ္မဒဿဳ မွဲ ။  ဣဝွံ ကျာ်တြဲပိဇကုရ။


ပၞောဝ်ကဵုကျာ်ပိဇကုဂှ် ကျာ်တြဲပိယဒဿဳ က္တဵုဒှ်ကၠာရ၊ ပ္ဍဲလက်ထက်ကျာ်တြဲပိယဒဿဳဂှ် ဗောဓိသတ်ပိုဲ က္တဵုဒှ်ပ္ဍဲဂကူမွဲ မၚ်ဗၠာဲကဿပမ္ဂးယၟုရ၊ လေပ်ဗိုတ်ပိဗေဒၚ်ပန် အာစိုပ်သြၚ်ကွတ်ရ၊ မိၚ်ထဝှ်ကျာ်တြဲတုဲ သလးဒြပ်မွဲလက်ကိုတ် ကဵုခၞံအရှာံတုဲ တန်ဒၟံၚ်ပ္ဍဲသရဏသဳလရ၊ ပ္ဍဲလအိက် ကၠံစှ်ဒစာံကဝ်ဂတတေံ မၚ်ဗၠာဲဝွံ ဂွံဒှ်ကျာ်မွဲရ၊ ရဴဝွံ ကျာ်တြဲပိယဒဿဳ ဟီုပျးလဝ်ဒိုဟ်ရ။


ကျာ်တြဲပိယဒဿဳဂှ် ဒှ်ဂကူသၟိၚ်ဍုၚ်အနောမမ္ဂးယၟုရ၊ မအံကျာ်တြဲ သုဒိန္နမ္ဂးယၟု၇၊ မိကျာ်တြဲ ဂၞကျာ်စန္ဒမ္ဂးယၟုရ၊ ကွးသတုံ ပါလိတ ဂးယၟုရ၊ ကွးဇွိ သဗ္ဗဒဿဳ ဂးယၟုရ၊ ဂမဳကၠောန်ၜိုတ်ကဵုကျာ်တြဲ သောဘိတ ဂးယၟုရ၊ ဂမဳဗြဴ သုဇာတာဂှ် ဒှ်ကွးသတုံ၊ ဂမဳဗြဴဓမ္မဒိန္နာဂှ်ဒှ်ကွးဇွိ၊ ဆုပလိုဟ်ကျာ်တြဲ ဆုဗလဲ၊  ဆုဗဳလၚ်လေဝ်ဂးရ၊  သၠုၚ်ကျာ် ဒစာံစှော်ဟတ်၊ အာယုက် ဒစိတ်စှော်လ္ၚီဂွံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၁၄) ကျာ်တြဲပိယဒဿဳစဴအာနိဗ္ဗာန်တုဲ ပ္ဍဲကာလကြဴဝွံ ကျာ်တြဲအတ္တဒဿဳ က္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲအတ္တဒဿဳဂှ် ဗောဓိသတ်ပိုဲ ဒှ်ဣသိမဇၞော်ကဵုဣဒ္ဓိ သုသိမ မ္ဂးယၟုရ၊ ကေတ်နၚ်ပ္ကဴကိုန်ဒိပ်နူသွဝ်တုဲ ပူဇဴကျာ်တြဲရ၊  ဣသိဝွံ အနာဂတ်ဂတ ဂွံဒှ်ကျာ်ဟွံဆောတ်ရ၊ ရဴဝွံ ကျာ်တြဲပျးလဝ်ဒိုဟ်ရ။


ကျာ်တြဲအတ္တဒဿဳဂှ် ဒှ်ဂကူသၟိၚ် ဍုၚ်သောဘဏာမ္ဂးရ၊ မအံက်ကျာ်တြဲ သၟိၚ်သာဂရမ္ဂးယၟုရ၊ မိကျာ်တြဲ ဂၞကျာ်သုဒဿနာမ္ဂးယၟုရ၊ ကွးသတုံ သန္တမ္ဂးယၟုရ၊ ကွးဇွိ ဥပသန္တမ္ဂးရ၊ ဂမဳကၠောန်ၜိုတ်ဥပကာကျာ် အဘယ မ္ဂးယၟုရ၊ ဂမဳဗြဴဓမ္မာ ဒှ်ကွူသတုံ၊ ဂမဳဗြဴသုဓမ္မာ ဒှ်ကွးဇွိ၊ ဆုဗောဓိပလိုဟ်ကျာ် ဆုစမ္ပာ၊  သၠုၚ်ကျာ် ဒစာံစှော်ဟတ်၊ လျးကျာ်မွဲယောဇနာဂဵုတဴလၟိုန်ရ၊ အာယုက်မွဲလက်တန်ဒၟံၚ်တုဲ သ္ပကၠေံပရိနိဗ္ဗာန်ရ။


(၁၅) ကျာ်တြဲအတ္တဒဿဳစဴအာနိဗ္ဗာန်တုဲ ပ္ဍဲကာလကြဴဝွံ ကျာ်တြဲဓမ္မဒဿဳက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲဓမ္မဒဿဳဂှ် ဗောဓိသတ်ပိုဲက္တဵုဒှ်သၟိၚ်အိန်တုဲ နကဵုပ္ကဴမြမောဝ်ဒိပ်ကီု နကဵုကွိၚ်ဒိပ်ကီု ပူဇဴကျာ်တြဲရ၊ ကျာ်တြဲတုန်လေဝ် သၟိၚ်အိန်ဝွံ အနာဂတ်ဂတ ဂွံဒှ်ကျာ်မွဲဟွံဆောတ်ရ၊ ရဴဝွံ ပျးလဝ်ဒိုဟ်ရ။


ကျာ်တြဲဓမ္မဒဿဳဂှ်  ဒှ်ဂကူသၟိၚ်ဍုၚ်သရဏဂးယၟုရ၊ မအံက်ကျာ်တြဲ သၟိၚ်သရဏ ဂးယၟုရ၊ မိကျာ်တြဲ ဂၞကျာ်သုနန္ဒာမ္ဂးရ၊ ကွးသတုံ ပဒုမမ္ဂးယၟုရ၊ ကွးဇွိ ဖုဿဒေဝ မ္ဂးရ၊ ဂမဳကၠောန်ၜိုတ်ဥပကာကျာ်ဂှ် သုဒတ္တမ္ဂးရ၊ ဂမဳဗြဴခေမာဂှ် ဒှ်ကွးသတုံ၊ ဂမဳဗြဴသဗ္ဗနာမဂှ် ဒှ်ကွးဇွိမ္ဂးရ၊ ဆုပလိုဟ်ကျာ် ဆုကၠောၚ်မ္ဂးရ၊ သၠုၚ်ကျာ်တြဲ ဒစာံစှော်ဟတ်၊ အာယုက်မွဲလက်ဂွံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၁၆) ကျာ်တြဲဓမ္မဒဿဳသ္ပကၠေံပရိနိဗ္ဗာန်တုဲ ပ္ဍဲကာလကြဴနူကဝ်ပိုဲဝွံ ရိုဟ်ကလေၚ်အာပ္ဍဲဒစိတ်စှော်ပန်ကဝ်တေံ ကျာ်တြဲသိဒ္ဓတ္ထမွဲဟေၚ်က္တဵုဒှ်ပ္ဍဲကဝ်ရ၊ ပ္ဍဲလက်ထက်ကျာ်တြဲဂှ် ဗောဓိသတ်ပိုဲ ဒှ်ဣသိမၚ်္ဂလဂးယၟုရ၊ မၞုံတဴကဵုဇျာန် အဘိဉာဏ်တုဲ ကေတ်နၚ်သတ်ကြေၚ်ဇမ္ဗုရှ် ကဵုဒါန်ကုကျာ်ရ၊ ကျာ်တြဲပပြဘိုက်သစ္ဆုဂှ်တုဲ ပ္ဍဲလအိက်ဒစိတ်စှော်ကဝ်တေံ ဂွံဒှ်ကျာ်မွဲဟွံဆောတ်ရ၊ ရဴဝွံ ဟီုပျးလဝ်ဒိုဟ်ကဵုဗောဓိသတ်ရ။


ကျာ်တြဲသိဒ္ဓတ္တဂှ် ဒှ်ဂကူသၟိၚ် ဍုၚ်ဝေဘာရ မ္ဂးယၟုရ၊ မအံက်ကျာ်တြဲ သၟိၚ်ဇယသေန မ္ဂးယၟုရ၊ မိကျာ်တြဲ ဂၞကျာ်သုဖုဿာမ္ဂးယၟုရ၊ ကွးသတံ သမ္ဗလမ္ဂးယၟုရ၊ ကွးဇွိ သုမိတ္တမ္ဂးယၟုရ၊  ဂမဳကၠောန်ၜိုတ်ဥပကာကျာ်ဂှ် ရေဝတဂးယၟုရ၊ ဂမဳဗြဴသဳလဒှ်ကွးသတုံ၊ ဂမဳဗြဴသုရဒှ်ကွးဇွိရ၊ ဆုပလိုဟ်ကျာ် တၞံကဏ္ဏကာမ္ဂးရ၊ သၠုၚ်ကျာ်တြဴစှော်ဟတ်၊ အာယုက်မွဲလက်တန်ဒၟံၚ်တုဲ သ္ပပရိနိဗ္ဗာန်ရ။


(၁၇) ကျာ်တြဲသိဒ္ဓတ္တသ္ပပရိနိဗ္ဗာန်တုဲ ပ္ဍဲကာလကြဴနူကဝ်ပိုဲဝွံ ရိုဟ်ကလေၚ်အာ ပ္ဍဲလအိကတ်ဒစိတ်စှော်ၜါကဝ်တေံ ပ္ဍဲမွဲကဝ်ဂှ် ကျာ်တြဲၜါဇကုက္တဵုဒှ်ရ။


(၁) ကျာ်တြဲ တိဿ မွဲ ။

(၂) ကျာ်တြဲ ဖုဿ မွဲ ။   ဣဝွံ ကျာ်တြဲၜါဇကု က္တဵုဒှ်မွဲကဝ်ရ။


ပၞောဝ်ကျာ်တြဲၜါဇကုဂှ် ကျာ်တြဲတိဿက္တဵုဒှ်ပ္ဍဲလိုက်ကၠာရ၊ ပ္ဍဲလက်ထက်ကျာ်တြဲဂှ် ဗောဓိသတ်ပိုဲ က္တဵုဒှ်သၟိၚ်မွဲ သုဇာတဂးယၟုရ၊ ဇၞော်ကဵုပိုန်ဟာန် ယဿပတ်ရ၊ သၟိၚ်သုဇာတဂှ် ပကၠေံဂမဳဣသိတုဲ ဇၞော်ကဵုဣဒ္ဓိလောန် မိၚ်ပရိုၚ်ကျာ်တြဲက္တဵုဒှ်တုဲ ဂိုၚ်ကေတ်ပ္ကဴကိုန်ဒိပ်−ဒကှ်ဒိပ်−ပ္ကဴဗပေၚ်ပါရကဇာတ်ုဲ သ္ပပူဇဴကျာ်ရ၊ ပ္ကဴတံဂှ် ဒှ်သၠဖ္ဍာၚ်ပ္ဍဲအကာသတုဲ တန်ဒၟံၚ်ရ၊ ကျာ်တြဲတုန်လေဝ် ဣသိသုဇာတဝွံ ပ္ဍဲလအိတ်ဒစိတ်စှော်ၜါကဝ်တေံ ဂွံက္တဵုဒှ်ကျာ်မွဲဇကုဟွံဆောတ်ရ၊ ရဴဝွံ ဟီုပျးလဝ်ဒိုဟ်ရ။


ကျာ်တြဲတိဿဂှ် ဒှ်ဂကူသၟိၚ် ဍုၚ်ခေမမ္ဂးရ၊ မအံက်ကျာ်တြဲ သၟိၚ်ဇနုသန္တမ္ဂးယၟုရ၊ မိကျာ်တြဲဂှ် ဂၞကျာ်ဥဒမမ္ဂးယၟုရ၊ ကွးသတုံ ဗြဟ္မဒေဝ မ္ဂးယၟုရ၊ ကွးဇွိဂှ် ဥဒယမ္ဂးရ၊ ဂမဳမကၠောန်ၜိုတ်ဥပကာကျာ်ဂှ် မၚ်္ဂလ မ္ဂးယၟုရ၊ ဂမဳဗြဴဖုဿ ဒှ်ကွးသတုံ၊ ဂမဳဗြဴသုဒတ္ထ ဒှ်ကွးဇွိရ၊ ဆုပလိုဟ်ကျာ် ဆုနာဍူမ္ဂးရ၊ သၠုၚ်ကျာ်တြဴစှော်ဟတ်၊ အာယုက်ကျာ်မွဲလက်တန်ဒၟံၚ်တုဲ သ္ပကၠေံနိဗ္ဗာန်ရ။


(၁၈) ကျာ်တြဲတိဿသ္ပပရိနိဗ္ဗာန်တုဲ ပ္ဍဲကာလကြဴကျာ်ဖုဿက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲဖုဿဂှ် ဗောဓိသတ်ပိုဲက္တဵုဒှ်ဨကရာဇ်မွဲ ဝိဇိတာဝဳဂးယၟုရ၊ ထောံကၠေံကၟိန်ဍုၚ်က္ဍိုၚ်ဗ္တာၚ်တုဲ ပကၠေဴဂမဳပ္ဍဲဇရေၚ်ကျာ်တြဲတုဲ ကတ်ကေတ်ပိဋကတ်ပိတုဲ တွံဓဝ်ကဵုကုဇန်တံဂမၠိုၚ် ရနုက်ဗပေၚ်သဳလပါရမဳရ၊ ကျာ်တြဲဖုဿတုန်လေဝ် ဂမဳဝွံ အနာဂတ်ဂတ ဂွံဒှ်ကျာ်မွဲရောၚ် ရဴဝွံ ပျးလဝ်ဒိုဟ်ရ။


ကျာ်တြဲဖုဿဂှ် ဒှ်ဂကူသၟိၚ်ဍုၚ်ကာသိဂးယၟုရ၊ မအံက်ကျာ်တြဲ သၟိၚ်ဇယသေန မ္ဂးယၟုရ၊ မိအံက်ကျာ်တြဲ ဂၞကျာ် သိရိမာ မ္ဂးယၟုရ၊ ကွးသတုံ သုရက္ခိတ မ္ဂးယၟုရ၊ ကွးဇွိ ဓမ္မသေန မ္ဂးယၟုရ၊ ဂမဳကၠောန်ၜိုတ်ဥပကာကျာ်ဂှ် သတိသ မ္ဂးယၟုရ၊ ဂမဳဗြဴစာလဂှ် ဒှ်ကွးသတုံ၊ ဂမဳဗြဴ ဥပစာလဂှ် ဒှ်ကွးဇွိရ၊ ဆုပလိုဟ်ကျာ် ဒှ်ဆုတလုဲရ၊ သၠုၚ်ကျာ် မသုန်စှော်ဒစာံဟတ်၊ အာယုက်ကျာ် ဒစိတ်စှော်လ္ၚီသၞာံဂွံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၁၉)   ကျာ်တြဲဖုဿသ္ပပရိနိဗ္ဗာန်တုဲ ပ္ဍဲကာလကြဴနူကဝ်ပိုဲဝွံ ရိုဟ်ကလေၚ်ပ္ဍဲလအိတ်ဒစိတ်စှော်မွဲကဝ်တေံ ကျာ်တြဲဝိပဿိက္တဵုဒှ်ပ္ဍဲလိုက်ရ၊ ပ္ဍဲကာလဂှ် ဗောဓိသတ်ပိုဲက္တဵုဒှ်သၟိၚ်နာ်အတုလဂးယၟု ဇၞော်ကဵုဣဒ္ဓိအနုဘဴရ၊ ကာလဂှ် သၟိၚ်နာ်အတုလဂှ် ဂတဵုဇၞော်မွဲ မတၟုဲတဴနထဝ် မစဳလဝ်နရတ်ထပှ်ပြကာ ကဵုဒါန်ကုကျာ်ရ၊ ကျာ်တြဲဝိပဿိတုန်လေဝ် သၟိၚ်နာဲအတုလဝွံ ပ္ဍဲလအိတ်ဒစိတ်စှော်မွဲကဝ်တေံ ဂွံဒှ်ကျာ်မွဲရောၚ်၊ ရဴဝွံ ပျးလဝ်ဒိုဟ်ရ။


ကျာ်တြဲဝိပဿိဂှ် ဒှ်ဂကူသၟိၚ် ဍုၚ်ဗန္ဓုမတဳဂးယၟုရ၊ မအံက်ကျာ်တြဲ သၟိၚ်ဗန္ဓမ မ္ဂးယၟုရ၊ မိကျာ်တြဲ ဂၞကျာ် ဗန္ဓုမတဳ ဂးယၟုရ၊ ကွးသတုံ ခဏ္ဍ ဂးယၟုရ၊ ကွးဇွိတိဿ ဂးယၟုရ၊ ဂမဳဗြဴစန္ဒ ဒှ်ကွးသတုံ၊ ဂမဳဗြဴမိတ္တာဒှ်ကွးဇွိ၊ ဆုပလိုဟ်ကျာ် ဆုကွေဲ မ္ဂးရ၊ သၠုၚ်ကျာ်တြဲ ဒစာံစှော်ဟတ်၊ လျးကျာ်တြဲ ဗၞတ်ထပှ်ယောဇနာ ဂဵုလဟဵုတဴလၟိုန်ရ၊ အာယုက်ဒစာံစှော်လ္ၚီသၞာံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၂၀) ကျာ်တြဲဝိပဿိသ္ပကၠေံပရိနိဗ္ဗာန်တုဲ ပ္ဍဲကာလကြဴနူကဝ်ပိုဲဝွံ ပ္ဍဲလအိတ်ပိစှော်မွဲကဝ်တေံ ပ္ဍဲမွဲကဝ်ဂှ် ကျာ်တြဲၜါဇကုက္တဵုဒှ်ရ။


(၁) ကျာ်တြဲ သိခဳ မွဲ ။

(၂) ကျာ်တြဲ ဝေဿဘူ မွဲ ။  ဣဝွံ ကျာ်တြဲၜါဇကုရ။



ပၞောဝ်ကျာ်တြဲၜါဇကုဂှ် ကျာ်တြဲသိခဳက္တဵုဒှ်ကၠာရ၊ ပ္ဍဲလက်ထက်ကျာ်တြဲသိခဳဂှ် ဗောဓိသတ်ပိုဲဒှ်ဨကရာဇ်မွဲ အရိန္ဒမ မ္ဂးယၟုရ၊ သၟိၚ်အရိန္ဒမဂှ် ကဵုဒါန်ဇၞော် သီုကဵုသ္ၚာကုကျာ်ကေုာံသၚ်တုဲ ကဵုဒါန်စိၚ် မဂ္ညိလဝ်နရတ်ထပှ်ပြကာရ၊ ပ္တန်ၚုဟ်စိၚ်တုဲ ကဵုဒါန်ဝတ္ထုမဂပ်ဝ်ကဵုဂမဳရ၊ ကျာ်တြဲသိခဳတုန်လေဝ် သၟိၚ်အရိန္ဒမဝွံ အနာဂတ်ဂတ ပ္ဍဲလအိတ်ပိစှော်မွဲကဝ်တေံ က္တဵုဒှ်ကျာ်မွဲရောၚ် ရဴဝွံ ပျးလဝ်ဒိုဟ်ရ။


ကျာ်တြဲသိခဳဂှ် ဒှ်ဂကူသၟိၚ် ဍုၚ်အရုဏဝတဳ၊ မအံက်ကျာ်တြဲ သၟိၚ်အရုဏဝါ ဂးယၟုရ၊ မိကျာ်တြဲ ဂၞကျာ်မဘာဝတဳဂးယၟုရ၊ ကွးသတုံ အဘိဘူမ္ဂးယၟုရ၊ ကွးဇွိ သမ္ဘဝမ္ဂးယၟုရ၊ ဂမဳကၠောန်ၜိုတ်ဥပကာကျာ် ခေမၚ်္ကရ မ္ဂးယၟုရ၊ ဂမဳဗြဴသခိလ ဒှ်ကွးသတုံ၊ ဂမဳဗြဴပဒုမ ဒှ်ကွးဇွိရ၊ ဆုပလိုဟ်ကျာ် တၞံပုဏ္ဏရိက်၊ သၠုၚ်ကျာ် ထပှ်စှော်ဟတ်၊ လျးကျာ် ပိယောဇနာဂဵုတဴလၟိုန်ရ၊ အာယုက်ကျာ်တြဲ ထပှ်စှော်လ္ၚီသၞာံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၂၁) ကျာ်တြဲသိခဳသ္ပပရိနိဗ္ဗာန်တုဲ ပ္ဍဲကာလကြဴကျာ်တြဲဝေဿဘူက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲဝေဿဘူဂှ် ဗောဓိသတ်ပိုဲက္တဵုဒှ်ဨကရာဇ်မွဲ သၟိၚ်သုဒဿနရာဇာ မ္ဂးယၟုရ၊ ဒါန်ဇၞော်သီုကဵုသ္ၚာကဵုကုကျာ်ကေုာံသၚ်အရှန်ဂမၠိုၚ်တုဲ ပကၠေံခမဳပ္ဍဲဇရေၚ်ကျာ်တြဲ ဍိုက်ပေၚ်တဴပ္ဍဲဂုဏ်အာစာရ၊ ဂၠိုၚ်ကဵုပဳတိပ္ဍဲဗုဒ္ဓရတ်၊ ကျာ်တြဲဝေဿဘူတုန်လေဝ် ဂမဳဝွံ အနာဂတ်ဂတ ဂွံဒှ်ကျာ်မွဲရောၚ်၊ ရဴဝွံ ဟီုပျးလဝ်ဒိုဟ်ရ။


ကျာ်တြဲဝေဿဘူဂှ် ဒှ်ဂကူသၟိၚ်ဍုၚ်အနောမ မ္ဂးယၟုရ၊ မအံက်ကျာ်တြဲဂှ် သုပ္ပတိကမ္ဂးယၟုရ၊ မိကျာ်တြဲဂှ် ဂၞကျာ်ယသဝတဳ မ္ဂးယၟုရ၊ ကွးသတုံ သောဏ မ္ဂးယၟုရ၊ ကွးဇွိဥတ္တရမ္ဂးယၟုရ၊ ဂမဳကၠောန်ၜိုတ်ဥပကာကျာ် ဥပသန္တမ္ဂးရ၊ ဂမဳဗြဴရာမ ဒှ်ကွးသတုံ၊ ဂမဳဗြဴသာလဒှ်ကွးဇွိရ၊ ဆုပလိုဟ်ကျာ် ဆုအံက်ရေၚ်မ္ဂးရ၊ ဓိတာန်လေဝ်ဂးရ၊ သၠုၚ်ကျာ် တြဴစှော်ဟတ်၊ အာယုက်တြဴစှော်လ္ၚီုတန်ဒၟံၚ်တုဲ သ်ပကၠေံပရိနိဗ္ဗာန်ရ။


(၂၂) ကျာ်တြဲဝေဿဘူသ္ပပရိနိဗ္ဗာန်တုဲ ပ္ဍဲကာလကြဴကျာ်ပန်ဇကုမွဲကဝ်က္တဵုဒှ်ရ။


(၁) ကျာ်တြဲ ကက္ကုသန် က္တဵုဒှ်ရ ။

(၂) ကျာ်တြဲ ကောနာဂီု မွဲ ။

(၃) ကျာ်တြဲ ကဿပ မွဲ ။

(၄) ကျာ်တြဲ ဂေါတမ မွဲ ။


ပၞောဝ်ကျာ်ပန်ဇကုဂှ် ကျာ်တြဲကက္ကုသန်က္တဵုဒှ်ကၠာရ၊ ပ္ဍဲလက်ထက်ကျာ်တြဲကက္ကုသန်ဂှ် ဗောဓိသတ်ပိုဲက္တဵုဒှ်ဨကရာဇ်မွဲ ခေမမ္ဂးယၟုရ၊ ဒါန်ဇၞော်မွဲဟာန်ကေုာံသ္ၚာကီု ဒါန်ဂဥုဲမပ္တံယန်မန်ကီု၊ ကဵုဒါန်ကျာ် ကေုာံအရှန်ဂမၠိုၚ်တုဲ ပကၠေံဂမဳပ္ဍဲသာသနာရ၊ ကျာ်တြဲကက္ကုသန်တုန်လေဝ် ဂမဳဝွံ အနာဂတ်ဂတ ဂွံဒှ်ကျာ်မွဲရောၚ်၊ ရဴဝွံ ဟီုပျးလဝ်ဒိုဟ်ရ။


ကျာ်တြဲကက္ကုသန်ဂှ် ဒှ်ဂကူဗမၞး ဍုၚ်ခေမမ္ဂးရ၊ မအံက်ကျာ်တြဲ ဗမၞး ဒဂ္ဂိဒတ္တ မ္ဂးယၟုရ။ မိကျာ်တြဲ ဗမၞးဗြဴ ဝိသာခါ မ္ဂးယၟုရ၊ ကွးသတုံ ဝိဓုရ မ္ဂးရ၊ ကွးဇွိ သဥ္ဇိဝမ္ဂးရ၊ ဂမဳဗြဴကၠောန်ၜိုတ်ဥပကာကျာ် ဗုဒ္ဓိဇ မ္ဂးယၟုရ၊ ဂမဳဗြဴသာမာဒှ်ကွးသတုံ၊ ဂမဳဗြဴရမ္ဘာဒှ်ကွးဇွိ၊ ဆုပ်လိုက်ကျာ်တြဲ တၞံဓိတာန်မ္ဂးရ၊ သၠုၚ်ကျာ် ပန်စှော်ဟတ်၊ အာယုက်ကျာ် ပန်စှော်လ္ၚီုသၞာံတန်ဒၟံၚ်တုဲ သ္ပကၠေံပရိနိဗ္ဗာန်ရ။


(၂၃) ကျာ်တြဲကက္ကုသန်သ္ပကၠေံပရိနိဗ္ဗာန်တုဲ ပ္ဍဲကာလကြဴကျာ်တြဲကောနာဂီုဂှ်  က္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲကောနာဂီုဂှ် ဗောဓိသတ်ပိုဲက္တဵုဒှ်ဨကရာဇ်မွဲ သၟိၚ်ပဗ္ဗတမ္ဂးယၟုရ၊ တွဳဗဝိုၚ်ကေတ်အမာတ်ဂမၠိုၚ် ပြာပ်အာဇရေၚ်ကျာ်တြဲကလၚ်ပၚ်မှိၚ်ဓဝ်ဓမ္မဒေသနာတုဲ နိမန်ကျာ်ကေုာံသၚ် ပ္တုဲတဴဒါန်မဇၞော်ရ၊ မပ္တံယာတ်သုတ် ယာတ်ကၟဝ် ဒၞပ်ထဝ်တံဂှ်ကဵုဒါန်တုဲ ပကၠေံဂမဳဇရေၚ်ကျာ်တြဲရ၊ ဂမဳဝွံ အနာဂတ်ဂတ ဂွံဒှ်ကျာ်မွဲရောၚ် ရဴဝွံ ကျာ်တြဲကောနာဂီဟီုပျးလဝ်ဒိုဟ်ရ။


ကျာ်တြဲကောနာဂီုဂှ် ဒှ်ဂကူဗမၞး ဍုၚ်သောဘတဳ၊ မအံက်ကျာ်တြဲ ဗမၞးယညဒတ္တမ္ဂးယၟုရ၊ မိကျာ်တြဲ ဗမၞးဗြဴဥတ္တရာ မ္ဂးယၟုရ၊ ကွးသတုံ ဘိယောသ ဂးယၟုရ၊ ကွးဇွိ ဥတ္တရမ္ဂးယၟုရ၊ ဂမဳဥပကာကျာ်တြဲ သောတ္ထိဇ မ္ဂးယၟုရ၊ ဂမဳဗြဴမုဒ္ဒါဂးယၟုဂှ် ဒှ်ကွးသတုံ၊ ဂမဳဗြဴ ဥတ္တရာ ဒှ်ကွးဇွိရ၊ ဆုပလိုဟ်ကျာ် ဒှ်ဆုဝိရ၊ သၠုၚ်ကျာ်တြဲ ပိစှော်ဟတ်၊ အာယုက်ပိစှော်လ္ၚီုသၞာံတန်ဒၟံၚ်တုဲ ပကၠေံပရိနိဗ္ဗာန်ရ။


(၂၄) ကျာ်တြဲကောနာဂီုဂှ် သ္ပကၠေံပရိနိဗ္ဗာန်တုဲ ပ္ဍဲကာလကြဴကျာ်ကဿမက္တဵုဒှ်ပ္ဍဲလိုက်ဝွံရ၊ ပ္ဍဲလက်ထက်ကျာ်တြဲကဿပဂှ် ဗောဓိသတ်ပိုဲက္တဵုဒှ်ပ္ဍဲဂကူမွဲ မၚ်ဗၠာဲဇောတိပါလဂးယၟု၊ လေပ်ဗိုတ်ပိဗေဒၚ်ပန်၊ အာစိုပ်သြၚ်ကွတ် ပြကာတ်ဒၟံၚ်ပ္ဍဲဂၠးတိပ္ဍဲအာကာသရ၊ မၚ်ဗၠာဲဇောတိပါလဂှ် ပြာပ်အာဇရေက်ကျာ် မိၚ်တဝဝှ်ဓဝ်တုဲ ပကၠေံဂမဳ ပ္ကီုလွဳပရာ လေပ်ပိဋကတ်ပိ ဍိုက်ပေၚ်ကဵုဝတ်ဇၞော်သၟဝ် သာနနာရာၚ်ဆာဲတဴရ၊ ကျာ်တြဲကဿပတုန်လေဝ် ဂမဳဝွံ အနာဂတ်ဂတ ဂွံဒှ်ကျာ်မွဲရောၚ် ရဴဝွံပျးလဝ်ဒိုဟ်ရ။


ကျာ်တြဲကဿပဂှ် ဒှ်ဂကူဗမၞး ဍုၚ်ဗာရာဏသဳဂးယၟုရ၊ မအံက်ကျာ်တြဲ ဗမၞးဗြဟ္မဒတ္တ ဂးယၟု၊ မိကျာ်တြဲ စန္ဒဝတဳ ဂးယၟုရ၊ ကွးသတုံ တိဿ ဂးယၟု၊ ကွးဇွိ ဘာရဒွါဇ မ္ဂးယၟုရ၊ ဂမဳမကၠောန်ၜိုတ်ဥပကာကျာ် သဗ္ဗမိတ္တ မ္ဂးယၟုရ၊ ဂမဳဗြဴအနုဠဂှ် ဒှ်ကွးသတုံ၊ ဂမဳဗြဴဥရုဝေဠဂှ် ဒှ်ကွးဇွိရ၊ ဆုပလိုဟ်ကျာ် ဇြဲသုံ၊ သၠုၚ်ကျာ်ၜါစှော်ဟတ်၊ အာယုက်ကျာ် ၜါစှော်လ္ၚီုသၞာံတန်ဒၟံၚ်တုဲ သ္ပကၠေံပရိနိဗ္ဗာန်ရ။

===ဗောဓိသတ္တံဒုၚ်ပယျးဒိုဟ်တုဲ ဋ္ဌာန်စှ်ဒစာံသာ် ဟွံဒးက္တဵုဒှ်===
ဗောဓိသတ်ပိုဲ ကလိဂွံပယျးဒိုဟ်ပ္ဍဲဇရေၚ်ကျာ်တြဲၜါစှော်ပန်ဇကု ဂၠာဲသ္ၚေဝ်ဓဝ် မသ္ပကဵုဒဒှ်ကျာ်ဂှ် ညာတ်ကေတ်ပါရမဳစှ်ရ၊ ဗောဓိသတ်ပိုဲ နူမဒုၚ်ပယျးဒိုဟ်တုဲ ဒဵုမစိုပ်ဒဒှ်ကျာ် ပိုၚ်ခြာတွဵုဒၞၚ် ၜတ်ကၞာတ်လၟိဟ်ကိုတ်ကဝ်ဟွံမာန် လုကဴအဓာန်ကာလမဂၠိုၚ်သ္ၚောဲ သာ်ဝွံ ဂၚေၚ်တဴသံသာဋ္ဌာန် စှ်ဒစာံသာ် ဟွံဒးက္တဵုဒှ်ရ။


ညးမ္ဂး ဋ္ဌာန်စှ်ဒစာံသာ်ဂှ်ရော −−−

(၁) ဒဒှ်ပူဂဵု မကၠက်နူဂဝ်ဟွံဒးက္တဵုဒှ်ဂှ်မွဲ။

(၂) ဒဒှ်ပူဂဵု မက္ဍိုၚ်နူဂဝ် ဟွံဒးက္တဵုဒှ်ဂှ်မွဲ။

(၃) ဒဒှ်ပူဂဵုကမၠဴ မကၠဴဒၟံၚ်နူဂဝ် ဟွံဒးဒှ်ဂှ်မွဲ။

(၄) ဒဒှ်ပူဂဵု မကြံဥမတ် ဟွံဒးဒှ်ဂှ်မွဲ။

(၅) ဒဒှ်ပူဂဵု မကွ ဟွံဒးဒှ်ဂှ်မွဲ။

(၆) ဒဒှ်ပူဂဵု မကုန်−ကိုက် ဟွံဒးဂှ်ဂှ်မွဲ။

(၇) ပ္ဍဲဂကူအရိုၚ်−အဇိုၚ်တံဂှ် ဟွံဒးက္တဵုဒှ်ဂှ်မွဲ။

(၈) ပ္ဍဲဂဝ်ဂၞဴ ဗြဴဍိက်ညး ဟွံဒးတန်ဂဝ်ဂှ်မွဲ။

(၉) ဒဒှ်ပူဂဵုမၞုံကဵုကွေတ်နိယတမိစ္ဆာဒိဋ္ဌိ ဟွံဒးဒှ်ဂှ်မွဲ။

(၁၀) ဇၟာပ်ဇၟာပ်ဘဝ ဒဒှ်−နပုံ−ခမၞုဲ−ဥဘတောဗျန်တံဂှ် ဟွံဒးဒှ်ဂှ်မွဲ။

(၁၁) ပွပဥ္စာနန္တရိက်ကံ ဟွံဒးပ္တုဲဂှ်မွဲ။

(၁၂) ဒှ်တိရစ္ဆာန်ပၠန် သၟတ်နူဂစေံဒဂိတ်−ဇၞော်နူစိၚ် ဟွံဒးက္တဵုဒှ်ဂှ်မွဲ။

(၁၃) ပ္ဍဲဌာန်ပြိုတ် ခုပ္ပိပါသ−ဌာန်ပြိုတ် နိဇ္ဇျာမတဏှိကတံဂှ် ဟွံဒးက္တဵုဒှ်ဂှ်မွဲ။

(၁၄) ပ္ဍဲဋ္ဌာန်ကာလကဥ္စိကအသူကီု၊ ပ္ဍဲဌာန်လောကန္တရိက နရက်ကီု၊ ပ္ဍဲဋ္ဌာန်နရက်အဝိက်ကီု၊ ဟွံဒးက္တဵုဒှ်ဂှ်မွဲ။

(၁၅) အာက္တဵုဒှ်ပ္ဍဲသွဝ်ပၠန် ဒဒှ်ဒေဝတဴမာ ဟွံဒးဒှ်ဂှ်မွဲ။

(၁၆) ပ္ဍဲဘုံဗြီုအသုညာသတ်−ဘုံဗြို သုဒ္ဓဝါသ ဟွံဒးက္တဵုဒှ်ဂှ်မွဲ။

(၁၇) ပ္ဍဲဘုံဗြီုအရူပ ပန်ဘုံ ဟွံဒးက္တဵုဒှ်ဂှ်မွဲ။

(၁၈) ပ္ဍဲစက္ကဝါတၟေၚ် သ္အာၚ် ဟွံဒးက္တဵုဒှ်ဂှ်မွဲ။ ဣဝွံ ဋ္ဌာန်စှ်ဒစာံသာ် ဗောဓိသတ်ဟွံဒးက္တဵုဒှ်ရ။


ဗောဓိသတ်ပိုဲ နူမဒုၚ်နိယတပယျးဒိုဟ်တုဲ ဒဵုစိုပ်ကၞတ်ဘဝ ဒှ်ဝေသန္တဝ် လုကဴပန်အသၚ်ဃဲကဵုပရဲမွဲမှာလက်ကဝ် ခၞံလဝ်ကတာဓိကာရ ဥပနိဿယပါရမဳ၊ ပ္ကီုလွဳပရာလုကဴကာလအဓါန်မဂၠိုၚ်ဂၠၚ်ဂၠိုၚ်သ္ၚောဲ ဟၟဲကဵုတွဵုလၟိဟ်ကိုတ်ကဝ် ဆန်ၜန်လဝ်ပါရမဳစှ်၊ ဥပပါရမဳစှ်၊ ပရမတ္ထပါရမဳစှ်၊ စရိုတ်ပိ၊ စာဂဇၞော်မသုန်ပြကာရ။

===စၞောန်ထ္ၜးပါရမဳ ၁၀၊ ပါရမဳ ၃၀၊===
ညးဂှ်ပါရမဳစှ်ဂှ်ရော−−−

(၁) ဒါနပါရမဳ ။

(၂) သဳလ ပါရမဳ ။

(၃) နိက္ခမ္မ ပါရမဳ ။

(၄) ပညာ ပါရမဳ ။

(၅) ဝဳရိယ ပါရမဳ ။

(၆)ခန္တဳ ပါရမဳ ။

(၇) သစ္စ ပါရမဳ ။

(၈) အဓိဋ္ဌာန ပါရမဳ ။

(၉) မေတ္တာ ပါရမဳ ။

(၁၀) ဥပက္ခာ ပါရမဳ ။   ဣဝွံ ပါရမဳစှ်မဒှ်ရ။  ပၞောဝ်ကဵုပါရမဳစှ်ဂှ်ပၠန်တုန် −−−−

(၁) ဒါန် ပါရမဳမ္ဂးဂှ် ပသာ်ရော−။ ဗောဓိသတ်ပိုဲ ထီုဗးလဝ် ဓဝ်မဟာ ကရုဏာ ဆာန်ဍူသတ္တံဂမၠိုၚ်၊ သၟိက်ဂိုၚ်ပ္တိုန်နူဒဒိုက်သံသာ ရာဒၞာမိက်ကဵုပညာသဗ္ဗညုတဉာဏ်တုဲ ဒြပ်မဒှ်ဗဟိရဝတ္ထု မပ္တံထဝ်သြန်စိၚ်ဂၠုၚ် ကၟိန်ဍုၚ်သ္ၚိနန်၊ ကောန်ဆာန်သမ္ဘာဂိုဟ်၊ အဝဲဇိုၚ်တဲသတုံဇွိ၊ ကၞိပ်သီုၝောံကိုဋ် ဂ္ညိရတ်ခ္ဍောၚ်မတ်ဖျုန်ဂြိုဟ်ကီု၊ ၜိုန်ဒဵုကဵုလမျီုဇကုကီု မသၠးကဵုဒါန် ကုတမၠၚ်လအာတ် သာ်ဝွံဟိုတ်မဒှ်စေတနာမဏာဗစိုပ်ကဵု ပညာသဗ္ဗညုတဉာဏ်တုဲ ဒါနပါရမဳ မ္ဂးရ။


(၂) သဳလပါရမဳမ္ဂးဂှ် ပသာ်ရော−။ တြုံဗောဓိသတ် ဟဂွံရိုဟ်စကဵုလမျီု ထီုဗးလဝ်ဓဝ်ကရုဏာ ဆာန်ဍူသတ္တံဂမၠိုၚ် သၟိက်ဂိုၚ်ပ္တိုန်နူဒဒိုက်သံသာ ရာဒၞာမိက်ကဵုပညာသဗ္ဗညုတဉာဏ်တုဲ သှ်ပ္တဴလဝ် ဒ္ဂေတ်လ္ၚတ်လဝ် မၚ်မွဲလဝ်ဓဝ်သဳလဗိုန်၊ အလိုန်ကုသလစေတနာ ညံၚ်လအာဂစေံကိကဳမဂိုဟ်ခၟာဲ၊ ညံၚ်ဒြာဲစာမရဳမဂိုဟ်သော်ဗ္တ၊ ညံၚ်တြုံမၞုံကဵုခဍောၚ်မတ်မွဲ၊ ညံၚ်ညးမၞုံကဵုကောန်မွဲတၟံကီု၊ ပွမမၚ်မွဲလဝ်ဓဝ်သဳလဟွံကဵုလီုလာ်ဂှ် သဳလပါရမဳ မ္ဂးရ။


(၃) နိက္ခမ္မပါရမဳမ္ဂးဂှ် ပသာ်ရော − ။  တြုံဗောဓိသတ် သၟိက်ပြာ်ဒဒိုက်သတ္တံပ္ဍဲသံသာတုဲ ရာဒၞာမိက်ကဵုပညာသဗ္ဗညုတဉာဏ်တုဲ ညံၚ်ရဴကမၠတ်ညးကြိုၚ်လဝ်ပ္ဍဲသ္ၚိစာတ်ဂှ် ရဴမသၟိက်ဒဴဗၠးအာနူသ္ၚိစာတ်ကီု၊ ပွမညာတ်ကေတ်ဒုဟ်သ္ၚိကၟိန် ဒုဟ်ကာမဂုန် ဒုဟ်ဒ္ဂေတ်ပ္ဍဲဘုံပိဝွံတုဲ ပိုန်လောကဳမပ္တံကၟိန်ဍုၚ် သ္ၚိနန် ထဝ်သြန် ကောန်သမ္ဘာ တသိုက်ကာမဂုဏ်အိုဿီု ပကၠေံညံၚ်ရဴဍာ်ဂစှ် မလသာထောံကၠေံတုဲ မတိတ်ပဂမဳဂှ် ဒှ်နိက္ခမ္မပါရမဳရ။


(၄) ပညာပါရမဳမ္ဂးဂှ် ပသာ်ရော − ။  တြုံဗောဓိသတ် ရနုက်ဗပေၚ်လဝ်ပညာ ညံၚ်လအာဂမဳမ္ဒးရး ဟွံဂွံဝေၚ်ကၠေံညးဂကူမယုတ်မပြဲမဒးဗၞတ် လ္ၚတ်လဝ်ဓဝ်လွဳ ဂၠာဲသ္ၚေဝ်ပိဏ္ဍပါတ်ညးအိုဿီုတုဲ ရဴမဂွံယိုပ်ယာတဴကီု၊  ပွမဂွံဟီုဓရီုသၟာန်သၟုက်ဂၠိုက်ဂၠာဲ ဒၞာဲဇန်မစဳကၠး ညးမၞုံကုပညာ မဂွံပ္ကၚ်ရၚ်ဂိုၚ်သမ္တီလဝ်ဓဝ်မဒှ်လက်သန်သာမည ဝိသေသအိုဿီုဂှ် ဒှ်ပညာပါရမဳရ။


(၅) ဝဳရိယပါရမဳမ္ဂးဂှ်ပသာ်ရော − ။ တြုံဗောဓိသတ်မကမြဴဒၟံၚ် လွဳပရာဒမၠိ၊ ညံၚ်သၟိၚ်ကေသရာ ဇာဒိသိုၚ် မဒှ်နာဲသတ်ဇိုၚ်ပန်၊ ပ္ဍဲမလောန်ဂၚေၚ်ကီု သီုမသ္တိက်ဒတဴ၊ ကမြဴဒၟံၚ်လွဳဟဂွံလၞုဟ် ရဴမပ္ၚုဟ်တဴစိုတ်ဒမၠိကီု၊ ပွမကမြဴဒၟံၚ် လွဳပရာနကာယစိုတ် ပ္ဍဲဒတုဲမြမောဝ်လၟိုန် မဟဂွံလၞုဟ်ဂှ် ဒှ်ဝဳရိယပါရမဳရ။


(၆) ခန္တဳပါရမဳမ္ဂးဂှ် ပသာ်ရော − ။ တြုံဗောဓိသတ် မမၚ်မွဲလဝ်ဓဝ်ခန္တဳ ညံၚ်လအာတိသုန္ဓရဳ ဟဂွံဂၠာဲသ္ၚေတ်လလေၚ်ညး  ထၞိက်ဂဗးလိုန်ပိန်လၞိန်ခါဲဂွး၊  ပ္ဍဲဝတ္ထုညးထောံဖျေံသ္အး ဟွံသ္အးအိုဿီု ရဴတိသုန္ဓရဳ ဟဂွံဟီုဂးထေဲပၞတ်ကဵုညးကီု ပွမထီုဗးလဝ်ဓဝ်လအေၚ် ဟဂွံဂၠာဲသ္ၚေဝ်လလေၚ်ညး ပ္ဍဲပွမုတ်ဒွးမတွံဂး ဒုဟ်−သတ္တသၚ်္ဒါရဂမၠိုၚ်ဂှ် ဒှ်ခန္တဳပါရမဳရ။


(၇) သစ္စပါရမဳမ္ဂးဂှ် ပသာ်ရော − ။  တြုံဗောဓိသတ် မၚ်မွဲလဝ်ဓဝ်သစ္စပၠန် ညံၚ်ရဴသၟန်သၞံၚ်သြသဓိ မဂ္ညိရာၚ်ဆာဲဒၟံၚ်ပ္ဍဲဂၠးအာကာသ အိုတ်ဇၟာပ်ကာလဥတု လၟုဟ်ဂမ္တဴအိုဿီု၊ ညံၚ်ဗီုသၠးဒကေဝ် ရဴမဟဂွံချဳအာနူတရဴဍာန်ဝိတ္ထဳဇကုကီု ပွမဟွံချဳအာနူတရဴဍာန် မၞုံဂလာန်ဒှ်စၟဟ် ဍာံပြဟဂွံပၠန်ဂတးဂှ် ဒှ်သစ္စပါရမဳရ။


(၈) အဓိဋ္ဌာနပါရမဳမ္ဂးဂှ် ပသာ်ရော −  ။  တြုံဗောဓိသတ် မသှ်ပ္ကဴလဝ်ဒ္ဂေတ်လ္ၚတ်မဗိုန် မသက္ကုကသဳ၊ ညံၚ်တၟံဨကြက်ဂန် မၞုံဒတန်ဒးရး ကျာဝေရံဗရာတ်ပန်ဒိုဟ်ဒစာံဒိုဟ် ရဴမပိုက်ကသဳဟွံမာန်ကီု ပွမသှ်ပ္တဴလဝ်ဒ္ဂေတ်လ္ၚတ်ဗောဓိသတ်ပရိပါစနဓမ္မမဗိုန်မသက္ကုကသဳဂှ် ဒှ်အဓိဋ္ဌာနပါရမဳရ။


(၉) မေတ္တာပါရမဳမ္ဂးဂှ် ပသာ်ရော − ။  တြုံဗောဓိသတ် ထီုဗးလဝ်ဓဝ်မေတ္တာ ညံၚ်ရဴဍာ်မၜိုဟ်သ္ဇုၚ် လယုၚ်သ္အးကၠေံကၠိုက်လ္ၚေၚ် ဇၟာပ်အဲဇာပ်ညးအိုဿီုတုဲ ရဴမလၜိုဟ်ကဵုသၟဟ်သၟဟ်ကီု ပ္ဍဲသတ္တံမဒတုဲမြမောဝ် ဟွံပဒတုဲမြမောဝ်အိုဿီု  ပွမဂွံထီုဗးလဝ်ဓဝ်မေတ္တာဇြဟာန်ကၟိန်သၟဟ်သၟဟ်ဂှ် ဒှ်မေတ္တာပါရမဳရ။


(၁၀) ဥပေက္ခာပါရမဳမ္ဂးဂှ် ပသာ်ရော − ။  တြုံဗောဓိသတ်ဂှ် ညံၚ်ရဴတိသုန္ဓရဳ မသ္ၚေဝ်မွဲဒးရး ဇၟာပ်ဝတ္ထုမသ္အး ဟဂွံသ္အး ညးထောံပတုံဖျေံဂှ် ဟၟဲကဵုပွသ္ဍိုက်မၠိုက် ဟၟဲကဵုပွထေဲပၞတ်တုဲ ရဴမမဇ္ဇျဟ်တဴကီု ညံၚ်ဗီုသာ်ဂှ်ရ ပ္ဍဲသတ္တသၚ်္ခါရမဒှ်ဣဋ္ဌ−အနိဋ္ဌအိုဿီု ပွမသ္ပစိုတ်မဇ္ဇျဟ် မပ္တန်လဝ်သၟဟ်သၟန်ဂှ် ဒှ်ဥပေက္ခာပါရမဳရ။


ပၞောဝ်ပါရမဳစှ်ဂှ် ပါရမဳမွဲမွဲ ဗွဲတၟေၚ်ပါရမဳ−ဒါနပါရမဳ၊ ဥပပါရမဳ၊ ပရမတ္တပါရမဳ၊ ဒှ်ပိသာ်တုဲ ပါရမဳပိစှော်ရ။

ပၞောပါရမဳစှ်ဂှ် ဒါနပါရမဳမွဲတုန် −−−

(၁) ဗောဓိသတ်မသၠးဒြပ်ဗဟိရဝတ္ထု မပ္တံပိုန်ဟာန် ယဿပတ် ဒြပ်ရတ်ထဝ်သြန် ကောန်သမ္ဘာ ကၟိန်ဍုၚ်က္ဍိၚ်ဗ္တာၚ်တံဂှ် ဒှ်ဒါနပါရမဳရ။

(၂) ဗောဓိသတ်မသၠးအဝဲမသုန်ပြကာ မပ္တံဇိုၚ်တဲကၟိပ်တံဂှ် ဒှ်ဥပပါရမဳ။

(၃) ဗောဓိသတ်မသၠးကဵုဒါန်လမျီုဂှ် ဒှ်ပရမတ္တပါရမဳ။  သၟိၚ်နူဂှ် နဲဝွံဟေၚ် မရနုက်ဗပေၚ်တုဲ ဒှ်တၟေၚ်ပါရမဳပိစှော်ရ။


(၁) ဗောဓိသတ်မရနုက်ဗပေၚ်ကၠုၚ်ပါရမဳစှ်ဂှ်တုန် ၊   ကာလမဒှ် ဗမၞးအကတ္တိကီု၊ ကာလမဒှ် ဗမၞးသၚ်္ခကီု၊ ကာလမဒှ် သၟိၚ်ဓနဥ္စယကီု၊  ကာလမဒှ် သၟိၚ်မဟာသုဒဿနကီု၊  ကာလမဒှ် မဟာဂေါဝိန္ဒကီု၊  ကာလမဒှ် သၟိၚ်နေမိကီု၊ ကာလမဒှ် စန္ဒကုမာကီု၊  ကာလမဒှ် ဝိသေယှသေဋ္ဌဳကီု၊ ကာလမဒှ် သၟိၚ်သိဝိကီု၊  ကာလမဒှ် ဗမၞးဝေလာမကီု၊ ကာလမဒှ် သၟိၚ်ဝေသန္တဝ်ကီု ရနုက်ဗပေၚ်ဒါနပါရမဳ ဘဝဟွံတီကဵုဗၞတ်တွဵုရ။


ဗွဲစၟတန်တုန် − ကာလဗောဓိသတ်ပိုဲ မဒှ်သၟိၚ်ဗ္တာဲတၠပညာဂှ် ဂကောံဗောဓိသတ် ကၞုဲမွဲ၊ ကၠဵုကၠိၚ်မွဲ၊ ဖေံမွဲ၊ သတ်ပိဝွံ မဒှ်မိတ်သဟာဲတုဲ မံၚ်တဴပ္ဍဲသပိုဟ်ဂြိုပ်မွဲရ၊ သတ်ပန်ဂှ် အာဂၠာဲစစၞတုဲ ပ္ဍဲပယာံသဝ်တ္ၚဲ ကောံမွဲဟာန်အိုတ်ရ၊ ဗတာဲတၠပညာတုန်လေဝ် ရဴဝွံသ္ဂးကဵုညးပိဂှ်ရ၊ ယွံသ္ကံပိုဲတံ ဒါနဂပ်ဝ်ကဵုရ၊ သဳလဂပ်ဝ်မၚ်မွဲရ၊ သဳဥပုဟ်ဂပ်ဝ်ဒဂိုန်ရ၊ ရဴဝွံ ဗောဓိသတ်တွံကဵုဓရ်ရ၊ သတ်ပိဂှ် မိၚ်ဒလောံဗ္တောန်ဗောဓိသတ်ယဵုဒုၚ်လဝ်တုဲ ပြာပ်အာဌာန်ဒၟံၚ်ဇကုအိုတ်ရ။


ဒးကာလမွဲတ္ၚဲ ဗောဓိသတ်ရံၚ်သ္ၚဳမွဲအာကာသတုဲ ညာတ်ဂိတုတုဲ ယးဂတဒှ်တ္ၚဲဥပုဟ်တီတုဲ ဟီုကဵုမိတ်သဟာဲညးပိဂှ်ရ၊  ယွံမၞးတံ ယးဂတဒှ်တ္ၚဲဥပုဟ်ရ၊ မၞးတံဒဂိုန်ကေတ်သဳဥပုဟ်တုဲ ပဒတဴညိ၊ တန်ဒၟံၚ်ပ္ဍဲဓရ်သဳလတုဲ ဂွံကဵုဒါန်ဂှ် ဖဵုဇၞော်ရောၚ်၊  ကုလအာတ်မကၠုၚ်စိုပ်ဂှ်ကဵုဒါန်တုဲ မၞးတံစညိ ဗောဓိသတ်ဂး ။


ယးဂတဂှ် ပၞောဝ်မိတ်သဟာဲညးပိဂှ် ဖေံမွဲတၞဟ်နဂၠာဲစစၞ ပြာပ်အာကြုၚ်ဂၚ်္ဂါရ၊ ပ္ဍဲကာလဂှ် ညးကွာန်မွဲဂွံကကြၚ်ထပှ် ကနောတ်လဝ်နကဵုဇုက် တိုပ်လဝ်ကဵုဗတဳတုဲ အာကၞောတ်ကြုၚ်တေံရ၊  ဖေံဂှ်ဂွံသမူက ဂွးကၠေံဗတဳတုဲ ညာတ်ကကြၚ်တုဲ ကိတ်ကေတ်ဇုက်ဂှ် ဂိုၚ်ဖျဴဒၟံၚ်ဇကု စိုပ်အခိၚ်တုဲအဲစရချပ်တုဲ ဗစာရဏာမံၚ်သဳလဇကုတုဲ မာမံၚ်ပ္ဍဲခြုံဂှ်ရ။


ကၠဵုကၠိၚ်တုန်လေဝ် တိတ်အာနူဒၟံၚ်ဇကု အာဂၠာဲစစၞရ၊ ညးဗ္ၚ ပ္ဍဲတာဲဇကုဖျုန်ၜါကၞတ် ဗကောတ်ပရာၚ်မွဲ ဍာ်တှ်မွဲနုၚ်စွံလဝ်ဂှ်ညာတ်တုဲ တၠနွံဟာဟၟဲဟာ ဗရုရမျာၚ်ပိဝါ ဟွံညာတ်တၠတုဲ ဇုက်နုက်ဍာ်တှ်ဂှ် သၠိုက်ဂိုၚ်စုတ်ပ္ဍဲကံ၊  ဖျုန်ၜါကၞောတ်ကဵုဗကောတ်ပရာၚ်ဂှ်ကိတ်ကေတ်တုဲ ဖျဴဒၟံၚ်ဇကု ဒးအခိၚ်တုဲစရဂးတုဲ ဗစာရဏာကဵုသဳလဇကု မံၚ်တဴပ္ဍဲခြုံဂှ်ရ။


ကၞုဲတုန်လေဝ် တိတ်အာနူဒၟံၚ်ဇကုတုဲ ဂိုၚ်ကေတ်သတ်ကြုက်မွဲကၞာၚ်တုဲ ဖျဴနၚ်ဒၟံၚ်ဇကု စိုပ်အခိၚ်တုဲစရဂးတုဲ ဗစာရဏာတဴသဳလဇကုရ။


သၟိၚ်ဗတာဲဗောဓိသတ်တုန် ဒၟံၚ်ပ္ဍဲဒမံၚ်ဇကု ဗစာရဏာကဵုသဳလတုဲ ဒမုၚ်ဒါန်ကၠုၚ်စိုပ်အဲမ္ဂး မပ္တံၜဲလ္ၚဴလေဝ်ဟၟဲကဵုအဲ ချောဲလေဝ်ဒမုၚ်ဒါန်ဟွံစ ယဝ်ရကၠုၚ်ဒုၚ်ဒါန်မ္ဂး ဖျုန်အဲ အဲကဵုဒါန်ရ ဗောဓိသတ်ချပ်၊  နအနုဘဴသဳလဗောဓိသတ် သၞာပဏ္ဍုကၟဝ်တၟိုဟ်တိုန်တုဲ သၟိၚ်အိန်မၠာဲသ္ၚေဝ်မွဲတီကေတ်ဟိုတ်ဂှ် တၞဟ်နစံၜတ်တုဲ ပၠေၚ်ဗဒှ်ပရုပ်ဗမၞးမွဲတုဲ ပြာပ်အာဇရေၚ်ဖေံရ။


ယွံဗမၞး ကကြၚ်ထပှ်ဝွံ နွံကုအဲရ၊ ကကြၚ်ဝွံ တၠအဲစတုဲ အာရဖေံဂး၊  ဗမၞးတုန် လၟုဟ်ဝွံပြဟ်အာဏီ၊ ဗွဲကြဴတီပၠန်ရဂးတုဲ ပြာပ်အာဇရေၚ်ကၠဵုပၠန်ရ။


ကၠဵုညာတ်တုဲ နုၚ်ဍာ်တှ် ဖျုန်ကၞောတ် ဗကေတ်ပရာၚ်တံဂှ် ကဵုဒါန်ကုဗမၞးရ၊  ဗမၞးတုန် လၟုဟ်ဝွံ ပြဟ်အာဏီ ဗွဲကြဴတီပၠန်ဂးတုဲ ပြာပ်အာဇရေၚ်ကၞုဲရ၊ ကၞုဲတုန်လေဝ် ကဵုဒါန်နနဲဂှ်ကီုရ။


ဗမၞးတုန်လေဝ် ပြာပ်အာဇရေၚ်သၟိၚ်ဗ္တာဲဗောဓိသတ်တုဲဒုၚ်ဒါန်ရ၊ ဗောဓိသတ်ညာတ်လအာတ်တုဲ ရဴဝွံသ္ဂးရ၊  ယွံဗမၞး မပ္တံသြောံသ္ၚုၜဲလ္ၚဴတံဂှ် ဟၟဲကုအဲရ၊ ဖျုန်အဲဝွံ အဲကဵုဒါန်ကုတၠအဲရ၊ တၠအဲဗဒှ်ပၟတ်ညိဗတာဲဂး၊  ဗမၞးအိန်မိၚ်တုဲ နိမိတ်ဗဒှ်ပၟတ်ရ၊ ဗတာဲတုန်လေဝ် ဖေက်စဲပ္ဍဲဇကုချိုတ်တုဲ ပိဝါလရိုက်ဇကုတုဲ သီုမမိပ်စိုတ် ရာဒၞာမိက် ပါရမဳကျာ် ဆၚ်စှ်ေပ္ဍဲပၟတ်ကဵုဒါန်ဖျုန်ဇကုရ၊ ဆဗၞတ်သော်မွဲတၞုၚ်ဟဂွံတူရ၊ ကာလဂှ် သၟိၚ်ဗတာဲဟီု −  ယွံဗမၞး  ပၟတ်တၠအဲ ၜိုဟ်လောန် ဆဗၞတ်သော်အဲကီုဟဂွံတူသွံ ဗ္တာဲဂး ။


ယွံဗ္တာဲတၠပညာ  အဲဗမၞးဟွံသေၚ် အဲသၟိၚ်အိန်ရောၚ်၊ အဲသၟိက်စံၜတ်တၠအဲတုဲ အဲမကၠုၚ်ရောၚ်၊ ယွံဗ္တာဲတၠပညာ ဂုဏ်တၠအဲဝွံ လုကဴတွဵုမွဲကဝ်ဝွံ ကဵုပြကာတ်ညိ အိန်ဂးတုဲ ဗီုရုပ်ဗတာဲဂှ် ချူဝ်လဝ်ပ္ဍဲစက်ဂိတုတုဲစဴအာသွဝ်ရ၊ ဆပ္ဍဲကဝ်ဝွံကီုနွံ ကဝ်သ္အာၚ်ဟွံမွဲရ၊ ဗောဓိသတ်မသၠးလမျီုကဵုဒါန်ဖျုန်ဇကုသာ်ဝွံ ဒှ်ပရမတ္ထပါရမဳရ။


(၂) ဗောဓိသတ်ရနုက်ဗပေၚ်သဳလပါရမဳတုန်။  ကလာမဒှ်သၟိၚ်နာ်သဳလဝ၊ ကာလမဒှ်သၟိၚ်နာဲ စမ္ပေယျ၊  ကာလမဒှ်သၟိၚ်နာ်ဘူရိဒတ်၊  ကာလမဒှ်သၟိၚ်စိၚ်ဆဒ္ဒန်၊  ကာလမဒှ်ကောန်သၟိၚ်ဇယဒိသ၊  ကာလမဒှ်အလဳနသတ္တုကုမာ သၠးလမျီုတုဲ ဘဝနနုက်ဗပေၚ်ဒါနပါရမဳဂှ် တွဵုဒၞက်လၟိဟ်ဂၞန်ဟွံမာန်ရ။


ဗွဲစၟတ်တုန် − ။  ကာလမဒှ်သၟိၚ်နာဲ သၚ်္ခပါလဂှ် ဗောဓိသတ်မၚ်မွဲသဳလ ၜိုန်လၟာဲသံၚ်လဝ်ကဵုစရံၚ်ကီု ဟဂွံထေဲပၞတ် ဟဂွံပလီုသဳလ သၠာဲလမျီုတုဲ မၚ်မွဲဓဝ်သဳလဂှ် ဒှ်ပရမတ္ထပါရမဳရ။


(၃) ဗောဓိသတ်ရနုက်ဗပေၚ်နိက္ခမ္မပါရမဳတုန်။  ကာလမဒှ်သောမနုဿကုမာ၊ ကာလမဒှ်ဟတ္ထိပါလကုမာ၊ ကာလမဒှ်အယောဃရပဏ္ဍိတ ထောံကၠေံကၟိန်ဍုၚ်သ္ၚိနန်တုဲ ဒဒှ်နနုဗပေၚ်နိက္ခပ္မပါရမဳဂှ် တွဵုဒၞက်လၟိဟ်ဂၞန်ဟွံမာန်ရ။


ဗွဲစၟတုန် − ။ ကာလမဒှ်စူဠသုတသောမဇာတ်တေံဂှ် ကၟိန်ဍၚၚ်က္ဍိုၚ်ဗ္တာၚ် ၜိုန်ကၠုၚ်စိုပ်သ္ကေံတဲကီု  လသာထောံကၠေံညံၚ်ရဴညဍာ်ဂစှ် သှ်ပ္တံလဝ်နိက္ခမ္မပါရမဳ သၠးလမျီုတုဲ မဂွံဒဴတိတ်ပကၠေံခမဳဂှ် ဒှ်ပရမတ္ထပါရမဳရ။


(၄) ဗောဓိသတ်ရနုက်ဗပေၚ်ပညာပါရမဳတုန်။  ကလမဒှ်စိဓရတၠပညာ၊ ကာလမဒှ်မဟာဂေါပန္ဓတၠပညာ၊ ကာလမဒှ်ကုဒါလတၠပညာ၊  ကာလမဒှ်အရကတၠပညာ၊  ကာလမဒှ်ဗောဓိပြဘာတ်၊ ကာလမဒှ်မဟောသဓတၠပညာ၊ ဒဒှ်ရနုက်ဗပေၚ်ပညာပါရမဳဂှ် တွဵုဒၞက်လၟိဟ်ဂၞန်ဟွံမာန်ရ။


ဗွဲစၟတ်တုန် − ။  ပ္ဍဲဝတ္ထုဘတ္တဇာတ် ကလမဒှ်သေနကတၠပညာဂှ် ဇြုံဇာတ်မၞုံပ္ဍဲဖျေံဗၜိုဟ်တုဲ စၞောန်ထ္ၜးကဵုဗမၞး မဂွံပြာ်ဗလးလမျီုနူဘဲဂစိုတ်ကုဗမၞးဂှ် ဒှ်ပရမတ္ထပါရမဳရ။


(၅) ဗောဓိသတ်ရနုက်ဗပေၚ်ဝဳရိယပါရမဳတုန်လေဝ် ပ္ဍဲကဝ်တေံဂှ် ပ္ဍဲဘဝတံဂှ်တံဂှ် ပိုၚ်ခြာတွဵုဒၞက်လၟိဟ်ဂၞန်ဟွံမာန်ရ။

ဗွဲစၟတ်တုန် − ။  ကာလမဒှ်ဘဝမှာဇနက်တေံ ပ္ဍဲဒေါဝ်မှာသၟိတ်ဇၞော် သီုကဵုဟွံညာတ်သြၚ်ဗၚ် မၚ်မွဲသဳလဥပုဟ်တုဲ မဂွံပ္ကီုလွဳ ကၜိၚ်ဂတိုဟ်ဒၟံၚ်ဒေါဝ်မှာသၟိတ်ဇၞော် စိုတ်ဟဂွံပၠံလွဳပရာဂှ် ဒှ်ဝဳရိယမရမတ္ထပါရမဳရ။


(၆) ဗောဓိသတ်ရနုက်ဗပေၚ်ခန္တဳပါရမဳတုန်လေဝ် ညံၚ်တိသုန္ဓရဳဟၟဲကဵုစိုတ်စေတနာကီု၊ ပ္ဍဲကဝ်တံဂှ်တံဂှ် ပ္ဍဲဘဝတံဂှ်တံဂှ် ပိုၚ်ခြာတွဵုဒၞက်လၟိဟ်ဂၞန်ဟွံမာန်ရ။


ဗွဲစၟတ်တုန် − ။ ကာလမဒှ်ပ္ဍဲဘဝဣသိခန္တဳဝါဒဳဂှ် ၜိုန်သၟိၚ်ဗါရာဏသဳ သၟိၚ်ကလာဗုဂယၟုဂှ် ထေဲပၞတ် ဒေါသကုတ်ကၠေံဇိုၚ်တဲ ကုတ်ကၠေံမုဟ်ကတောဝ် ဆီဇွောဝ်ထၞဟ်ဒၟံၚ်ကီုလေဝ် ညံၚ်တိသုန္ဓရဳ ဟဂွံဂၠာဲသ္ၚေဝ်လလေၚ်ညးကို အေၚ်ဒုၚ်ဒၟံၚ်ဗၞတ်ညိညကီု ဟွံဂွံထေဲပၞတ်သက်သက်ရ၊ ပွမသၠးလမျီုတုဲ မအေၚ်ဒၟံၚ်ဟွံထေဲပၞတ်ဂှ် ခန္တဳပရမတ္ထပါရမဳရ။


(၇) ဗောဓိသတ်ရနုက်ဗပေၚ်တဴသစ္စပါရမဳတုန်။  ဒဒှ်မသၠးလမျီုတုဲ မၚ်မွဲတဴဂလာန်စၟတ်သစ္စဍာံဂှ် ပ္ဍဲကဝ်တံဂှ်တံဂှ် ပ္ဍဲဘဝတံဂှ်တံဂှ် ပိုၚ်ခြာတွဵုဒၞက်လၟိဟ်ဂၞန်ဟၟံမာန်ရ။


ဗွဲစၟတ်တုန် − ။ ကာလဗောဓိသတ်ပိုဲ မဒှ်သၟိၚ်သုဘသောမဂှ် ပေါရိသာဒရပ်ဂွံတုဲ  တၞဟ်နကလုၚ်ပၚ်မှိၚ်ဓဝ်သတာရဟဂါထာ၊ ပစၟတ်သစ္စကဵုပေါရိသာဒ ကလေၚ်စဴဍုၚ်ဇကုတုဲ မိၚ်ဓဝ်ပန်ဂါထာ၊  မဒုၚ်ယၟုသတာရဟတုဲ ဓဝ်မွဲမွဲဂါထာဂှ် သန်လ္ၚီလ္ၚီ ပူဇဴဗမၞးတုဲ ၜိုန်မိမၜါ မှာဇန်ညးဍုၚ်ဂမၠိုၚ် ယာံဇွောဝ်တဴဍာ်ရမတ်ကီု သၠးလမျီုမၚ်မွဲဓဝ်သစ္စတုဲ ကလေၚ်ကၠုၚ်ကဵုပေါရိသာဒပၠန်၊ တွံဓဝ်ကဵုပေါရိသာဒ မဂွံဗလးကဵုလမျီုသၟိၚ်ကၠံမွဲက္ဍိုၚ်ဗ္တာၚ်ဂှ် ဒှ်သစ္စပရမတ္ထပါရမဳရ။


(၈) ဗောဓိသတ်ရနုက်ဗပေၚ်အဓိဋ္ဌာနပါရမဳတုန်လေဝ် သၠးလမျီုတုဲ သှ်ပ္တဴလဝ်ဒ္ဂေတ်လ္ၚတ်ဂှ် ပ္ဍဲကဝ်တံဂှ်တံဂှ် ပ္ဍဲဘဝတံဂှ်တံဂှ် ပိုၚ်ခြာတွဵုဒၞက်လၟိဟ်ဂၞန်ဟွံမာန်ရ။


ဗွဲစၟတ်တုန် − ။  ပ္ဍဲမူဂ ပက္ခဇာက်တေံ ဗောဓိသတ်ပိုဲ ဒှ်ဂစေံဒဂိုတ်ဍတ်ပါ်တၟိတုဲ ဒၟံၚ်တဴပ္ဍဲသပေါဲရ၊ နွံပယာံမွဲတ္ၚဲ ပၟတ်ဂြိုပ်တူကၠုၚ် ဗရုဂပ်ဝ်ဖေက်ရ၊ ဂစေံဂမၠိုၚ်ကီု ဂစေံမိမဗောဓိသတ်ကီု ဖေက်ဘဲဂစိုတ်တုဲ ပဝ်ဒဴအာအိုတ်ရ။


ဗောဓိသတ်တုန်လေဝ် သာ်ဝွံချပ်ရ၊ အဲဂှ် ၜိုန်သၞေၚ်ၜါနွံကီုလေဝ် ပဝ်ဒဴအာဟွံမာန်ဏီ၊ ၜိုန်ဇိုၚ်ၜါနွံကီုလေဝ် ကွာ်အာဟွံမာန်ဏီ၊ မိကဵုမအဲၜါလေဝ် ထောံလဝ်အဲတုဲ ပဝ်ဒဴအာရ၊  လၟုဟ်ဝွံ စ္ၜုဲစ္ၜော်သ္အာၚ်ဟွံမွဲရ၊  ပ္ဍဲလိုက်ဝွံ ဂုဏ်သဳလနွံရ, ဂုဏ်ဓဝ်သစ္စလေဝ်နွံရ, ကျာ်တြဲမဍိုက်ပေၚ်ကေုာံသဳလမေတ္တာ− ကရုဏာတဴဂှ်နွံရ, နကဵုသစ္စဂှ် ပွမပစၟတ်သစ္စမပြဲဟၟဲကဵုပ္တောံၜတ်ဂှ်အဲသ္ပရ၊ အဲဗစာရဏာကဵုအစောံဓဝ်တုဲ ဗၞုဟ်ကျာ်တြဲတမၠာတုဲ သၟိက်ပစၟတ်သစ္စတုဲ ရဴဝွံသ္ဂးရ။


ဟာဲပၟတ်ဂြိုပ် သၞေၚ်အဲနွံတဴရ အဲပဝ်အာဟွံမာန်၊ ဇိုၚ်အဲၜါလေဝ်နွံတဴရ အဲကွာ်အာဟွံမာန်၊ မိကဵုမအဲၜါလေဝ် ပဝ်ဒဴအာရတုဲ အတိုၚ်အဲဟီုဝွဴ ယဝ်ဒှ်ဍာ်မ္ဂး ဟာဲပၟတ်ဂြိုပ် − နသစ္စအဲဝွံ ဝေၚ်ပါဲအာညိ၊ ရဴဝွံ တိတ်မံၚ်ပ္ဍဲသပေါဲတုဲ ပစၟတ်သစ္စရ၊ နကြဳဇှ်သစ္စဗောဓိသတ် မသှ်ပတဴလဝ်ဂှ် ညံၚ်ရဴချောဲမဍုက်ဍာ်ကီု ပၟတ်ဂြိုပ်မဒးပၠိုတ်ရ။


ဋ္ဌာန်ဂှ် ပ္ဍဲမွဲဘဒ္ဒြကဝ်ဝွံ ပၟတ်ဂြိုပ်ဟွံတူရ၊ ဗောဓိသတ်သၠးလမျီု မဂွံပအဋ္ဌာန်သှ်ပတဴလဝ်ဓဝ်သစ္စဂှ် ဒှ်အဓိဋ္ဌာနပရမတ္ထပါရမဳရ။


(၉) ဗောဓိသတ်ရနုက်ဗပေၚ်လဝ်မေတ္တာပါရမဳဂှ်တုန်လေဝ်

===စၞောန်ထ္ၜး စရိုတ်ပိ၊ စာဂဇၞော် မသုန်ပြကာ===
===ဗီုက္တဵုဒှ် ဂကူသာကျဝၚ်===
===က္တဵုဒဒှ် ဍုၚ်ကောလိယ===
===က္တဵုဒှ် ဍုၚ်ဒေဝဒဟ===
===ထ္ၜးလၟေၚ်တၞောဝ်ဒတောဝ် ဂကူသာကျဝၚ်အဆက်အဆက်===
===ထ္ၜးလၟေၚ်တၞောဝ်ဒတောဝ် သၟိၚ်သိဒ္ဓတ္တကုမာ===
===ထ္ၜးရးမဇ္ဇျိမဒေသ ဍုၚ်ဇၞော် ၁၆၊===
===ခဏ် ဗောဓိသတ် ဂိုၚ်ကေတ် ပဋိသန္ဓိ===
===လၟေၚ်ဗောဓိသတ် သ္ၚေဝ်မွဲမသုန်သာ်တုဲ ဂိုၚ်ကေတ်ပဋိသန္ဓိ===
===လၟေၚ်ဗောဓိသတ် သၠးဂဝ်ဂၞဴမိ နိမိတ် ၃၂−က္တဵုဒှ်===
===ခဏ် ဗောဓိသတ် သၠးဂဝ်ဂၞဴမိ===
===ထ္ၜးညးထပှ်က္တဵုဒှ် မွဲတ္ၚဲကရောံကျာ်===
===ထ္ၜးဗၞတ်နုၚ်ထဝ် ပန်နုၚ်က္တဵုဒှ်===
===ထ္ၜးက္တဵုဒဒှ် ဣသိဒေဝဳလ===
===ခဏ် ဗှ်လက်သန် ဗောဓိသတ်===
===ခန် သၟိၚ်သုဒ္ဓောဒန မအံက်ဗောဓိသတ် ပမ္ၚဵုဇိက်ဗ္ၚ===
===ခဏ် ဗောဓိသတ် ထ္ၜးကွတ် ခဏ်ထပ်တဲကေုာံဂၞကျာ် ဘိမ္ဗ ယသောဓရာ===
===ခဏ် ဗောဓိသတ် ညာတ်နိမိတ်ပန်===
===ခဏ် ဗောဓိသတ် ဒဴတိတ်ဂြိုပ်===
===ခဏ် တတ်သော်ဝဥ္ဇတာ===
===ခဏ် အမာတ်ဆန်ကဵုချေံကဏ္ဍကကလေၚ်စဴ===
===ခဏ် ဗောဓိသတ်ဒုၚ်ပိဏ္ဍပါတ်ပ္ဍဲဍုၚ်ရာဇာဂြိုဟ်===
===ခဏ် ကျာ်လုပ်အာဂြိပ် ဥရုဝေဠ ဆဵုပဥ္စဝဝ် ၅၊===
===ထ္ၜး ဗောဓိသတ်ဂွံညာတ်သွပ်လ္ပံဇၞော် ၅−သာ်===
===ခဏ် ဒုၚ်ဒါန် ပုၚ်ပၟန် သုဇာတာ===
===ခဏ် မထေဝ်ထး ကယျောၚ်===
===ခဏ် ဗောဓိသတ် ဂွံဗောဓိပလ္လၚ်===
===ခန် ဂွံဇၞးကေတ် ဒေဝပုတ္တမာ===
===ခန် အာစိုပ်ဒဒှ် ကလိဂွံပညာသဗ္ဗညုတဉာန်===
===လၟေၚ် ကျာ်တြဲကြီု အနေကဇာ===
===ခန် ဂလာန်ဒဒှ်ကျာ် ဟွံဍန် တွံတရး===
===ခန် ကျာ်ပဒတဴဇရေၚ်ဇြဲဗောဓိ ၄၉−တ္ၚဲ သတ္တ သတ္တာဟ===
===ထ္ၜးလၟေၚ် ညးဗၞိက်ၜါကောကဵုဒေံ တဖုဿကဵုဘလ္လိက ကဵုဒါန်မရဳသာဲကုကျာ်===
===ခန် သဟံပတိမှာဗြီု အာတ်ဓဝ်ကုကျာ်တြဲ===
===ခန် ကျာ်တြဲဆဵုဒးကဵုတဳ ဥပက===
===ခန် ကျာ်တြဲတွံဓဝ်ဓမ္မစက် ကဵုပဥ္စဝဝ်မသုန်===
===ထ္ၜးကျာ်တြဲ တွံဓဝ်ကဵု နာဠာကထေရ် ဒ္ဂေတ်မောနေယျ ပဋိပတ်===
===ခန် ကျာ်တြဲဒဂိုန်ဂှ် ပဋ္ဌမ သက္ကရာဇ် ၁၀၃===
===ခန်ကောန်သေဌဳယသကုမာ စိုပ်ဇရေၚ်ကျာ်တြဲ===
===ခန် မိမယသ တန်တဴပ္ဍဲသရဏဂုန်===
===ခန် ကျာ်တြဲတွံဓဝ်ကဵု သဟာဲ ယသ ညးပန်တၠ===
===ခန် ကျာ်တြဲဖ္အောဝ်ဂမဳတံ ကဵုတွံဓဝ် ကဵုအခေါၚ်ကဵုပဂမဳနသရဏ ဂမနပိ===
===ခန် ကျာ်တြဲတွံဓဝ်ကဵု ကောန်သၟိၚ်ဘဒ္ဒဝဂ္ဂဳ ညးပိစှော်===
===ခန် ကျာ်တြဲတွံဓဝ်ကဵုဣသိပိ ကောကဵုဒေံ မပ္တံဥရုဝေဠ ကဿပ===
===ခန် ကျာ်တြဲပြာပ်အာ ဒဂိုန်ဍုၚ်ရာဇာဂြိုဟ်===
===ခန် ကျာ်တြဲဒုၚ်ဒါန်ဘာဝေဠုဝိုန်===
===ခန် ကျာ်တြဲစွံကွးသတုံ ကွးဇွိကဵုသာရိပိုတ် မောဂ္ဂလာန်===
===နိဿဲ===
နာဲအ္စာသဳလဝန္တထေရ် (မာံရွှေငိုး)  ညးမကလိဂွံတဆိပ် (အဂ္ဂမဟာပဏ္ဍိတ) အုပ်ပဋ္ဌမ


Mon language (PDF)-https://drive.google.com/file/d/1PPtFAGFm2XMZ8HazvdCabvzF2CCaAz_R/view?usp=sharing

website
https://hilight.kapook.com/view/37629
http://www.learntripitaka.com/History/Buddhist.html
https://manboonpongsri.wordpress.com/buddhism/%E0%B8%9B%E0%B8%A3%E0%B8%B0%E0%B8%A7%E0%B8%B1%E0%B8%95%E0%B8%B4%E0%B8%9E%E0%B8%A3%E0%B8%B0%E0%B8%9E%E0%B8%B8%E0%B8%97%E0%B8%98%E0%B9%80%E0%B8%88%E0%B9%89%E0%B8%B2/
https://th.wikipedia.org/wiki/%E0%B8%9E%E0%B8%B8%E0%B8%97%E0%B8%98%E0%B8%9B%E0%B8%A3%E0%B8%B0%E0%B8%A7%E0%B8%B1%E0%B8%95%E0%B8%B4
https://medium.com/%E0%B8%9E%E0%B8%A3%E0%B8%B0%E0%B8%9E%E0%B8%B8%E0%B8%98%E0%B8%A8%E0%B8%B2%E0%B8%AA%E0%B8%99%E0%B8%B2/%E0%B8%9B%E0%B8%A3%E0%B8%B0%E0%B8%A7%E0%B8%B1%E0%B8%95%E0%B8%B4%E0%B8%9E%E0%B8%A3%E0%B8%B0%E0%B8%9E%E0%B8%B8%E0%B8%97%E0%B8%98%E0%B9%80%E0%B8%88%E0%B9%89%E0%B8%B2-68bc69d2a88
https://guru.sanook.com/3937/
https://pantip.com/topic/33701115

{{Infobox person
|name = '''ကျာ်ဇၞော်အ္စာတၠ ဘဒ္ဒန္တ ဣန္ဒက မဟာထေရ်'''
|image = Indaka-Mahather.jpg
|image_caption =ဗီုရုပ် ကျာ်ဇၞော်အ္စာတၠ ဘဒ္ဒန္တဣန္ဒက မဟာထေရ်
|birth_date = {{Birth date|1924|03|26}}
|birth_place = ကွာန်လၟိုင်
|birth_name = မာံအေန်ဂါ
|death_date = {{Death date and age|2010|12|17|1924|03|26}}
|death_place = ဍုင်လၟိုင်
|death cause = အာယုက်ဇၞော်
|disappeared_date =
|body_discovered =
|monuments = 
|education = 
|alma_mater =  
|occupation = 
|nationality = ဂကူမန်
|known_for = နွံပိုန်ဘာ ရုင်ဒါန် ဍုင်လၟိုင်
|party = 
|spouse = 
|awards =
|children =
|honors =
|parents = နာဲအိုင်လောန် မိသိင်ယှေန်
|signature =
|footnotes =
}}

ကျာ်ဇၞော်အ္စာတၠ ဘဒ္ဒန္တဣန္ဒမဟာထေရ်ဝွံ "ကုသဵုကံပၠန်၊ ဖန်ဗဒှ်ကၠုင်၊ ဍုင်မၞိဟ်လောက" သက္ကရာဇ် ပ္ညုင်ကၠုင်စိုပ် ၁၂၈၅ သၞာံ၊ ဂိတုဖဝ်ရဂိုန် (၄) စွေက်၊ တ္ၚဲအဒိုတ်၊ အခိင်နူဂယး (၈) နာဍဳကဵု (၃၀) ဗဳဇနာဂှ် နူကဵုဂၠံသြိုဟ် နာဲအိုင်လောန်+ မိသိင်ယှေန်တံ သွက်ဂွံမၠာ်ရံင် ဒၟံင်လောကတုဲ သၠးဂဝ်ဂၞဴ တိတ်ကၠုင်နူဂၠံတိုက် ဂဝ်ဂၞဴမိတုဲ သ္ပပြာကတ်မုက္ခဝါကုမိမၜါရ။ ညးဝွံ ပၞောဝ်ကဵုကောန်မွဲမိ (၅) တၠဂှ် တန်ဒှ်ကောန်ရတ်မပြဲမွဲရောင်။ မိမၜါခုတ်လဝ်ကဵု ယၟုညးဂှ် "မာံအေန်ဂါ" မဒှ်ရောင်။

မာံအေန်ဂါ မဒှ်အလံင်ကျာ်ဇၞော်အ္စာတၠဝွံ ပ္ဍဲကဵုကောဇာသက္ကရာဇ် ၁၂၉၂ သၞာံ ဒးပယျာံပြဲ အာစိုပ်အဝယ်ထပှ်သၞာံဂှ် မိကဵုမၜါ သွက်ရကောန်ဇကု မတ်ဂွံယးတၟးအာ လ္တူဂၠးလောကမာန်တုဲ ပ္ဍဲဇရေင်တမ်ဇိုင် ကျာ်ဇၞော်အ္စာ ကေတု (ဂျာမနဳ) ဘာကျာ်၊ ကွာန်လၟိုင်ဂှ် ပအပ်ကဵုကတ်ဗ္တောန်ကွတ်ပညာရောင်။ မာံအေန်ဂါဝွံလေဝ် ဍိုက်ပေင် တင်္ခဏုပ္ပတ္တိညာဏ် ပဋိဘာနညာဏ် လေပ်တီပြဟ်၊ လေပ်ကၠိုဟ်ပြဟ်ကေတ်မာန်တုဲ၊ ပ္ဍဲပွိုင်မွဲသၞာံဟေင် သ္ဇိုင်လိက် ဂတဵုဇၞော်ကီု၊ ဂါထာလ္ၚောဝ်ကျာ်ကီု  ပ္ဍေန်ပ္ဍဟ်သှ်ဇျာဲ ပ္တိုန်ကဵုပါင်စိုတ်မာန်ရ။ ဆက်ဂတဂှ်ပၠန် ပြကိုဟ်ပါဠိပရိုတ်ဇၞော် (၁၂) ခန်၊ ပြကိုဟ် လောကသိဒ္ဓိတံလေဝ် ဗွဲမလောဲသွာ ပ္တိုန်လဝ်ပါင်စိုတ် ဝါစုတ္တမာန် နူဘဝကောန်ကွးဘာတံရောင်။

မာံအေန်ဂါ အလံင်ကျာ်ဇၞော်အ္စာတၠဝွံ "နူဘဝခရှ်ယုတ်၊ သၟိက်ထ္ၜုတ်သၠုင်ပ္တိုန်၊ ဒတန်သာကျဝင်" မိမၜါပၠန် သၟိက်မိက်ဂွံကဵုကောန် တိတ်ဗၠးအာ နူဘဝဍိက်လောကမာန် ညိဂးတုဲ ဒုင်သ္ဇိုင်ပစ္စယ်ပန် သက္ကရာဇ်ပၠန် (၁၃၀၄) သၞာံ၊ ပယျာံခိုဟ်ပြဲ၊ အာစိုပ်အဝယ် (၁၉) သၞာံဂှ် ဂိုင်ကေတ်ဒဒှ်သာမဏီ ဇရေင်ကျာ်ဇၞော်အ္စာ ဘဒ္ဒန္တသောမ ဘာရုင်ဒါန်၊ ကွာန်လၟိုင်ရ။ က္တဵုဒှ်သာမဏဳတုဲ ဒ္ဂေတ်ဝတ်သာမဏဳကီု၊ သိက္ခာပိုဒ်သာမဏဳကီု မင်မွဲဒ္ဂေတ်လ္ၚတ်အာဍိုက်က်ပေင်င်ရောင်။

== ဘဝသာမဏဳဂှ်၊နွံရှ်သဳလအောန်၊ ဘဝခမဳပ္ညုင်၊ ဒ္ဂေတ်သဳလသၠုင် ==
နူဘဝသာမဏဳဂှ် တတ်ကၠောံတိုန်အာ စိုပ်အခါပြဲ ပ္ဍဲသက္ကရာဇ် (၁၃၀၅) သၞာံ၊ ဂံါတိုန်ၜါစှော်၊ ဂိတုဒ္ဂိုန်အခိင်ဗြဲ (၈) မံက်၊ တ္ၚဲသိုက်ဂှ် မိကဵုမၜါ ဒုင်ဒကာပစ္စယ်ပန်တုဲ ဂိုင်ကေတ်အ္စာဥပ္ပဇ္ဇျာယ် ကျာ်ဇၞော်အ္စာတၠ ကွာန်ၝောံဟမုတုဲ၊ ပ္ဍဲခဏ္ဍသီ ဇရေင် "ကေလာသ" ကွာန်လၟိုင်ဂှ် အာစိုပ်ဘဝကောန်ကျာ်သာကျဝင် ဒဒှ်ခမဳမသၠုင်မပြဲတုဲ ဒုင်ဂိုင်ကေတ်ယၟု "နာဲဣန္ဒက" ရ။ ဒှ်ခမဳတုဲ ခြာဟွံလအ် 

=== "သွက်ဂွံစဳကၠးမာန် ဂွံနွံလျးညာဏ်" ===
ပ္ဍဲသာသနာကျာ်တုဲ ပြာပ်တိုန်တိုက်ပရိယတ် လေပ်ကတ်ဗ္တောန်ပရိယတ္တိ ပ္ဍဲတိုက်ပရိယတ္တိ ဘာဇၞော်၊ ကွာန်တၟံကၞေင်ရ။ နိဿဲဗ္ဒဗဒါဲကဵု တၠဂုဏ်အ္စာ ဘဒ္ဒန္တဝိသုဒ္ဓါစာရတုဲ ကတ်လ္ၚတ် ပ္တိုန်ကၠုင်ပါင်စိုတ် ပညာပရိယတ် ဆေင်စပ်ကဵု လောကုတ္တဵု မပ္တံကဵုသုတ်စဉ် သဒ္ဒါ သင်္ဂဟ ဝိနယ် အဋ္ဌကထာ ဋဳကာဂၠိုင်ဂၠင်တံရောင်။ 

=== "တီကေတ်ဟွံမာန်ဟေင် ပရေင်ကံကုသဵု" ===
ဃောမပတိတ်ဒၟံင်ဇြဟတ် ကဵုပရိယတ္တိ ပ္ဍဲတိုက်ပရိယတ္တိဘာဇၞော် ကွာန်တၟအ်ကၞေင်ဂှ်ဟေင် ကျာ်ဇၞော်အ္စာ ဥပ္ပဇ္ဇျာယ် ဘဒ္ဒန္တသောမ မၞုံပိုန်ဘာရုင်ဒါန်ဂှ် ဟိုတ်နူပရေင်ထတ်ယုတ် ဍိုန်လျဒၟံင်တုဲ၊ ဒးကလေင်စဴလွဳပရာအ္စာ ပ္ဍဲဘာရုင်ဒါန် ကွာန်လၟိုင် ဇကုဇကုပၠန်ရ။ တၠဂုဏ်အ္စာဣန္ဒက မဒှ်အလံင်ကျာ်ဇၞော်အ္စာတၠ ဘဒ္ဒန္တဣန္ဒကမဟာထေရ်ဂှ် ၜိုန်ရလွဳပရာပ္တိတ်ဒၟံင် ဇြဟတ်ကီုလေဝ် "သဗ္ဗေ န မုစ္စန္တိ မစ္စုနော" သတ္တံဍာံမ္ဂး သၟိင်မရဏ ဟွံဗၠးနူသ္ကေံတဲဟေင်ရ။ ရန်ကဵုဒေသနာဝွံတုဲ ကျာ်ဇၞော်အ္စာမဟာထေရ ဘဒ္ဒန္တသောမဝွံလေဝ် ပ္ဍဲသက္ကရာဇ် (၁၃၁၂) သၞာံ၊ ပယျာံဂိတုခ္ဍဲသဳ (၁၂) မံက် အခိင်နူဂယး (၈) နာဍဳ ကဵု (၃၀) ဗဳဇနာဂှ် တၞးကှ်သၠာဲတၟိ ကလိလောန်စဴအာသွဝ်ရ။ 

=== "ပိုန်ကုသဵုဍာံ ပယျာံဟွံရုဲ ဍေံဇိုန်ကဵုဖဵု" ===
သက္ကရာဇ်အဴ ဒှ်တဴ (၁၃၁၂) သၞာံ၊ ဂိတုခ္ဍဲသဳ (၆) စွေက် ပ္ညဳ ဂကောံဂိုဏ်တံကီု၊ သီုဂကောံဒါယကာဘာ၊ ဒါယိကာဗျဉ်တံကီု တုပ်စိုတ်အိုဟ်တၟိုဟ်ဒုင်သာဓုကာ အပ်ပြာပ်ဒဒှ်နွံပိုန် ပ္ဍဲဘာရုင်ဒါန် သွက်ဂွံဆက်မင်မွဲ ဒၠောံဗ္တောန်အာ ခမဳ၊ သာမဏဳတံကီု၊ သီုဒါယကာတံကီု၊ သွက်ဂွံမင်မွဲအာ သာသနာကျာ်ကီုရောင်၊ ကျာ်ဇၞော်အ္စာတၠဝွံ ဍိုက်ပေင်ကဵုဝတ် အ္စာမသုန်သာ်ရ။ 

# ဗ္တောန်ကဵုကွတ် 
# နွံဝတ်ဒၠောံဗ္တောန် 
# ကွတ်ဖအိုတ်ကဵုဆာဲ 
# အန္တရာယ်ဆေဝ်ဒဝ် 
# ဂပ်ဝ်ဇိုန်ဏှင် - မသုန်တင်ဝတ်အ္စာရောင်။ 

လ္တူခမဳ၊ သာမဏဳတအ်ကီု လ္တူဒါယကာတအ်ဂမၠိုင်ကီု နကဵုဒ္ဂေတ်ဝတ်အ္စာမသုန်သာ် ဍိုက်က်ပေင်င်တအ် မင်မွဲကၠုင်ဍိုက်က်ပေင်င်ရ။ 

ပပ္တံနူသက္ကရာဇ် (၁၃၁၂) သၞာံ၊ မကလိဂွံလဝ်ဝှ် (၈) ဝှ်တေံတုဲ ကိစ္စကေင်ကာ စပ်ကဵုဘာရုင်ဒါန် ဂရုဘဏ် လဟုဘဏ် အလုံအိုဿီုကီု၊ ကိစ္စဇၞော်သၟတ် စပ်ကဵုခမဳသာမဏဳကောန်ကွးဘာ ဒါယကာဘာ ဒါယိကာဗျဉ် အလုံအိုဿီု ဒၠောံဗ္တောန်စၞောန်ထ္ၜးမင်မွဲကၠုင် ဟွံမွဲကဵုပြဒ္ဒညာ ၜိုဟ်သြိုဟ်လောံလောဲ ဟွံမွဲအန္တရာယ် နူတေံနူဏံရ။  

ကျာ်ဇၞော်အ္စာတၠဝွံ ပဟိုတ်နူဍိုက်ပေင်တဴ ကေုာံ ဂုဏ်တံဂှ်တုဲ ပ္ဍဲသက္ကရာဇ် (၁၃၃၇) သၞာံ၊ ပယျာံအခါခိုဟ်ပြဲ ဂှ် နူဂကောံဂိုဏ်ဂမၠိုင် ယိုက်ထ္ၜင်ပတိုန် နဒဒှ်အ္စာတၠဂအုပ်ဂိုဏ် ဒူရာ သ္ကုတ်ရေဝ်သၟဝ်ကျာရ။ အခိင်ဂှ် ကျာ်ဇၞော်အ္စာတၠ ကလိဂွံအာယုက် (၅၇) ဝှ် (၃၇) ဝှ်မဒှ်ရ။ ဒှ်ဂအုပ်ဂိုဏ်တုဲပၠန်လေဝ် လ္တူဂကောံဂိုဏ်ဇကုဇကု ညံင်ဟွံမွဲကဵုအန္တရာယ် ညံင်ဂွံညဳသၟဟ် ညံင်ကောန်မွဲမိအရင်မာန် ဂ္စာန်မင်မွဲကၠုင် လုကဴပွိုင် ၂၇ သၞာံ အယာံမာတ်ပြဒ္ဒညာ မွဲတၟာချောဲကီုလေဝ် ဟွံကဵုက္တဵုဒှ်ကၠုင် လ္တူဂကောံဂိုဏ်တုဲ သီုမၞုံကဵုသြဇာ မဍိုက်ပေင်ဗျာပ်တြးအာလ္တူဂကောံဂိုဏ်တံမာန် ဂ္စာန်ပ္တိတ်ဓရ်လွဳတုဲ လုကဴပွိုင် ၂၇ သၞာံ ၜိုဟ်ဟ်သြိုဟ်ဟ်ရ။        

=== "ဒှ်သင်ခမဳပြဲ၊ နွံတာလျိုင်မွဲ၊ ညးအဲဒးရေင်တၠုင်" ===
ပ္ဍဲသက္ကရာဇ် (၁၃၂၃) သၞာံဂှ် ပ္တန်ကၠုင်တိုက်ပံက်ကၠုင်ပရိယတ္တိသွက်ခမဳသင်တံ ဂွံဒှ်တသိုက်ရ။ ပပ္တံနူ  သက္ကရာဇ် (၁၃၂၃) သၞာံ စဵုကဵုစိုပ် လ္အိတ်လမျီုဟေင် ဓလေင်ပရိယတ်ဂှ် ၜိုန်ရဇြိုင်ဇြိုဟ်တဴ ဗွဲမလောန်ကီုလေဝ် ဟိုတ်နူစိုတ်သၠဲလး စေတနာလှဲလးတုဲ ဗွဲမလောဲသွာ မွဲသၞာံကဵုမွဲသၞာံ သီုကဵုဟွံကရောတ်ကသဝ် ဒုင်ကၠုင်သ္ဇိုင်ဝန် တိုက်လိက် စဵုကဵုလ္အိတ်လမျီုဏံရ။ 

လ္ပာ်ပရိယတ္တိသၟးဟွံသေင် ပ္ဍဲအရာဒက်ပ္တန်ကျာ် စေတဳပၠန်လေဝ် နွံကဵုစိုတ်တထ်သဒ္ဓါဇၞော် မၞုံကဵုစေတနာဇၞော်ကဵုဇြဟတ်ရ။ နူကဵုကွာန်လၟိုင် တိတ်အာခရာၜါတိုင် လ္ပာ်ဒိုဟ်သၠုင်ကျာ ပ္ဍဲဂြိုပ်ဝါကၟင်ဝဲါ ကျာ်စေတဳတြေံတြဟ်ညးမွဲလေဝ် ဟွံသ္အးဇ္ၚး ဟွံပဠေဝ်ပဠေတ်ဂှ် ဆဵုညာတ်ဒးတုဲ ကသေံကၟဝ်ပ္တိုန်ဒါယကာတံ သွက်ဂွံကလေင် သ္အးဇ္ၚးမင်မွဲအာအဓါန်ဂတတေံတုဲ ကၠေင်လဟဵုပ္တိုန်တၟိ ကျာ်စေတီပိတၞုင်ဂှ် ဂဵုလဟဵုတဴ စဵုကဵုအခိင်လၟုဟ်ဏံရ။ 

ဆက်ဂတဂှ်ပၠန် နူကွာန်လၟိုင် တိတ်အာခရာပိတိုင် ကျာ်စေတဳတြေံတြဟ်မွဲဇကု သှေ်ဒၟံင်ဆဒဂဵုဏီရ။ ဝါညးဂှ် ညးဍုင်ကွာန်ဂမၠိုင်ကော်ခဴစဝါကဠိုင်တုဲ ကျာ်စေတဳလေဝ် ဗွဲဌာနူပစာရ ကော်ခဴစကျာ်စေတီ "ဝါကဠိုင်" ရ။ ကျာ်စေတဳဂှ်လေဝ် ကလေင်ဒက်လဟဵုပ္တိုန်တၟိတုဲ ဂေါဝ်ဆာဲသပ္ပဲါဒၟံင် စဵုကဵုအခိင်လၟုဟ်ဏီရ။ 

ပ္ဍဲကွာန်ဟရောန်ဂှ် မိဿဟာဲသဟဓရ်နွံမွဲ မၞုံယၟုဇောတိပါလမဟာထေရ် ကေင်သ္ပဒတဴလဝ်မွဲစွံ ပ္ဍဲဘာဝေဠုဝန် ကွာန်ဖအံက်ဂှ်တုဲ မိဿဟာဲဂှ် ဂွံမိင်ကေတ်ဒဒှ်မိဿဟာဲဇကု မၞုံစိုတ်သဒ္ဓါစေတနာဇၞော်ပြဲ ပ္ဍဲအရာပ္တန်ကျာ်စေတီတုဲ က္ညကၠုင်ကသေံကၟဝ်ဆဝ်မ္ၚုဟ်ရ။ 

ကျာ်ဇၞော်အ္စာတၠ ဘဒ္ဒန္တဣန္ဒကမဟာထေရ်ဆန္ဒနွံဒၟံင်တုဲ ပ္ဍဲသက္ကရာဇ် ၁၃၄၂ သၞာံ၊ ဂိတုကထိုန်စွေက် စရပ်ကမၠောန်တုဲ ဂိတုဖဝ်ရဂိုန် (၇-၈) စွေက် သ္ပသဘင်ဂ္ဇံက်က္ဍိုင်ကျာ် ကဵုဒါန်စရိုဟ်ဍာ် သီုပေဲါသဘင် ဂဵုမြဟ်တဴ ဗွဲမလောန်ရ။ 

ပ္ဍဲဝင်ကျာ်ကေလာသဂမၠိုင်ပၠန်လေဝ် လ္တူဇံင်ဒေဝတဴ ပရောတ်ကျာ်တြေံတြဟ်တံဂှ် နူအ္စာတမၠာတမၠာတေံ ဒက်ပ္တန်လဝ်နက္ဍိုင်တိရ၊ ကျာ်ဇၞော်အ္စာတၠ အာဂတပၠတရဴတုဲ ပ္ဍဲသက္ကရာဇ် ၁၃၄၃ သၞာံ၊ ဂိတုပသာ် (၇-၈)မံက်၊ ပရောတ်ကျာ်ဗၞတ် (၅၈) ဇကု နူကဵုက္ဍိုင်တိဂှ် ပြံင်သၠာဲကၠေံ နဒဒှ်က္ဍိုင်စရိုဟ်ကီု ဖျေံထဝ်တုဲကီု သ္ပသဘင်ပ္တိုန်က္ဍိုင်ကျာ် သီုမမိပ်မြဟ် မွဲၜါပၠန်ရ။ 

ပ္ဍဲပွဳပွူအရှာံကျာ်ကေလာသဂှ် ကျာ်စေတဳပွိုင် (၄) ဇကု နူက္ဍိုင်ကျာ်တြေံတြဟ်တံဂှ် ဖျေံကၠေံတုဲ ပ္ဍဲသက္ကရာဇ် ၁၃၄၅ သၞာံ၊ ဂိတုပသာ် (၇-၈) မံက်ဂှ် ကၠေင်ပ္တိုန်က္ဍိုင်တၟိမွဲလှေ်ပၠန်တုဲ သ္ပသဘင်မိပ်ပ်ဇြိပ်ပ်ပၠန်ရ။ 

ကျာ်ဇၞော်အ္စာတၠ ဘဒ္ဒန္တဣန္ဒမဟာထေရ်ဝွံ စပ်ကဵုပရင်သာသနာဟီုဂှ် လ္ပာ်ဇကုကီု၊ လ္ပာ်ဒတုဲဖဵု သွက်မၞိဟ်ဂမၠိုင်ကီု သီုစိုတ်သီုစရိုတ် နွံသဒ္ဓါဇၞော်သၠဲ ဓလေင်ဏံ ဓလေင်ဏံအဲရ နကဵုစိုတ်ဓါတ်ဗီုဏံ ယိုက်ဂၠေင်ကၠုင် ဂၠိုင်ကဵုသၞာံအခါ ဟွံမွဲကဵုသွက်မ္ဒး ဟီုဗျိဗျုတ်သက်က်ရ၊ၜိုန်ဂှ်လေဝ် "သဗ္ဗေ န မုစ္စန္တိ ပစ္စုနော" ဒုင်ယၟုသတ္တံဍာံမ္ဂး မဗဗွဲကဵုပရေင်ကမ်ကုသဵုညး ဂွံတန်တဴအာ ပ္ဍဲလိုက်လောကတုဲ သၟိင်မာရဏတံ ရပ်ဂွံကအ်တဲ တံင်ပြဲဓဇက်ဏာ က္ညပြံင်အာမွဲဘဝပၠန်ရ။   

ပ္ဍဲသက္ကရာဇ် ၁၃၇၂ သၞာံ၊ ဂိတုမြေက္ကသဵု (၁၁) မံက် အခိင်နူဂယး (၂) နာဍဳ ၁၅ ဗဳဇနာဂှ် ကျာ်ဇၞော်အ္စာတၠ သၠးကၠေံရုပ်ဇဳဝိတ နာံဇဳဝိတတုဲ ကဵုသှေ်ဒၟံင်ဆဥတုဇကလာပ်ရုပ်ဟေင် ဒကာတံကီု သီုသင်ပၠန် ၜိုန်ဟွံမိက်ကဵုအာ ဓရ်ရုပ်နာံကၠာ ပမာခွးၜဳ ဟဳလုပ်ဟဳတိတ် ကြဴလ္အိတ်မွဲတောင် သၟိင်မရဏာရောင် ဂွံအခေါင်ဖန် အိုတ်သ္ကန်သတ္တံရောင်။   

<br />
== နိဿဲ ==
၁၃၇၃ သၞာံ၊ လိက်ကၞပ်စၟတ်သမ္တီ သဘင်ဖျဴသွဝ်အန္တိမအဂ္ဂိဇျာပန ကျာ်ဇၞော်အ္စာတၠ ဘဒ္ဒန္တဣန္ဒကမဟာထေရ်။ ရာမညနိကာယတိုက်ပရိယတ္တိမန် ဘာရုင်ဒါန်၊ ဍုင်လၟိုင်
[[Category:!Main category]]
[[Category:အတ္ထုပ္ပတ္တိ]]
{{DEFAULTSORT:ဣန္ဒက|ဘဒ္ဒန္တ ကျာ်ဇၞော်အ္စာ ဘာရုင်ဒါန်}}

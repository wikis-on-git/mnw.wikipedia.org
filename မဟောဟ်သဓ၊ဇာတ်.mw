ဇာတ်မဟောဟ်သဓ  (၅)


သွက်သောတုဇန်တံညးဂမၠိုၚ် သ္ဂောံဒှ်ဗဟုသုတ ဂၠိုၚ်မိၚ်ဂၠိုၚ်ညာတ်အာ ပ္ဍဲပရေၚ်ဗောဓိသတ်ပိုဲ နူဘဝကၠာကၠာတေံညိ လဝ်စိုတ်တုဲ ပြကိုဟ် ( ဇာတ်မဟောဟ်သဓ )ဝွံ ကျာ်ဇၞော်အ္စာစွောံ (ဝေါဆရာတော်) စဳရေၚ်ခၞံဗဒှ်လဝ်ရောၚ်။


နိဒါန် − နမော တဿ ဘဂဝတော အရဟတော သမ္မာသမ္ဗုဒ္ဓဿ

ကျာ်တြဲမစိုန်ဒှ်တဴ အစာမၞိဟ်ဒေဝတဴတံညးဂမၠိုၚ် ပ္ဍဲဘာဇေတဝန် မစိုန်ဒှ်တဴဒၟံၚ်ကျာ်ဂမျိုၚ် ဇမၞးဗတဳဂၚ် ဒ္ဂေတ်နန္ဒြိယာပိုတ်တုဲ ပဟိုတ်ကဵုပညာပါရမဳဂှ်ဒှ်တုဲ ဇာတ်မဟာဥမၚ်္ဂက္တဵုဒဒှ်သီုဖအိုတ်ဂှ် စိုန်ကျာ်တြဲတွံလဝ်ရ။


နွံပယာံမွဲတ္ၚဲ ခမဳဂမၠိုၚ် ပြာပ်ကၠုၚ်ကောံမွဲဟာန် ပ္ဍဲဇြပ်သဘၚ်ဓဝ်တုဲ ပရိုၚ်ဂုန်ဓယှ် သဗ္ဗုညုမပတၠပညာဂှ် ခမဳတံမဟီုထိုၚ်သးတဴရ၊ ပသာ်သၟိက်ဂးရော၊  မဟာပုည တထာဂတော တဝုသော၊  “ ယွံတၠတံ − သဗ္ဗညု မပတၠညာန် မဇၞော်သန် တၟံသိန္နရာတ် ဟဂံၚ်ဒုၚ်ပြိုၚ်ပ္ကာန် သဗ္ဗုညု မပတၠပညာသ္ဇိုဟ်လောန် ညံၚ်မှာသၟိတ် ဟွံဂံၚ်ဒုၚ်ဖဝှက် သဗ္ဗုညု မပတၠပညာသတီုလောန်သန် သတီုတိသတီုဍာ် သတီုကျာ ဟွံဂံၚ်ဒုၚ်ဖဝှက် သဗ္ဗညုမပတၠပညာ ပြာကတ်ကဵုပိုဲလောန်သန်သွံ ညံၚ်ဂိတုတ္ၚဲမဗဂေါဝ်ကဵုမုက်သွာဒကှ်ကီု ညံၚ်မၞိက်အိန် မဗဂေါဝ်ကဵုမုက်ကုသကီု  ပညာသဗ္ဗညုပြဲလောန်သန် ညံၚ်လအာစက်ဂိတုတ္ၚဲ ပရှ်အိုဿီု  ရဴညးပ္ကောံၜတ်ဟွံမာန်ကီုသွံ၊  သဗ္ဗညု မပတၠပညာ သကေက်လောန်သန် ညံၚ်သၞာ်ရတ်တုန် ၊  သဗ္ဗုညုမပတၠပညာ ပၠောဟ်ကၠေံဝါဒညး ပြာကတ်ကဵုညး ညံၚ်သၟာယန်သေဝ်ဒယှ် မပၠောဟ်ထောဝ်တုတ်ဗွဲတၟေၚ်ကီု၊  ယွံတၠတံ သဗ္ဗညု မပတၠပညာ မလနိန်ဗပန်ကၠေံဝါဒညး ညံၚ်ချောဲဒဇိပ်ဇိုၚ်စိၚ်ဇၟူကီု ဝါတ်ညးဗျိုၚ် သမူကၠုၚ်စိုပ်စရိုၚ် ညာန်သဗ္ဗညု ညံၚ်လပှ်မစိုပ်စရၚ်ကီု  ဂကူဗၞး ဂကူအိန် ဂကူတၠပိုန်ဇၞော် လေပ်ဗိုတ်ပိဗေဒၚ်ပန် လမဳဒိဋ္ဌိတမာ တၟံသိန္နရာတ် ပုရိသာတ် မပ္တံကဵု ဆဗ္ဗဂ္ဂိကမၠတ် မပ္တံကဵုအၚ်္ဂုလိမာ ကလော် မပ္တံအဠာဝက၊  ဒေဝတဴမပ္တံကဵုအိန်ဗြီု ဝေတ်ကၠေံနပညာဟေၚ် ညံၚ်တ္ၚဲမဖအိုတ်ကၠေံလျး စၟကလဵုလိၚ်ကီု” သာ်ဝွံ ခမဳတံဂမၠိုၚ် ဟီုထိုၚ်သးတဴ သဗ္ဗညုရ၊ ဒးကာလဂှ် ကျာ်ပြာပ်အာ ဇြပ်သဘၚ်ဓဝ်ရ၊ ကျာ်တိုန်အာလတူပဒၞၚ်ရတ်တုဲ ရဴဝွံ ကျာ်တြဲသ္ဂးရ။


“ ယွံခမဳတံ မၞးတံကၠုၚ်ကောံမွဲဟာန် မူဂလာန်မၞးတံက္တဵုဗဒှ်ရော၊  မၞးတံက္တဵုဗဒှ်ဂလာန်စောရဂါထာ ရာဇဂါထာ ” ကျာ်တြဲဂး − ခမဳဂမၠိုၚ်မိၚ်တုဲသ္ဂးရ၊  “ ယွံသဗ္ဗညု စောရဂါထာ၊  ရာဇဂါထာ၊  ပိုဲဍိုက်ဟွံဟီုရအဴ၊  ပိုဲဍိက်ဟီုထိုၚ်သး သဗ္ဗုညုရောၚ်အဴ၊  သဗ္ဗညုဝွံ ကလော်အဠာဝက မဒှ်သတြု သဗ္ဗညုမဂွံဇၞး ပိုဲဍိက်ဟီုထိုၚ်သးရောၚ်အဴ”။


“ ယွံခမဳတံ အဲဇၞးဒှ်ကျာ် ဇၞးမာ ဒလာဲဇြဲဗောဓိတုဲရ မၞးတံထိုၚ်သးအဲ မူအသဝ်သၞုံရော၊  ကာလအဲမဒှ်သတ် ပတူဇန် မဂၚေၚ်ဘဴသံၚ်သာ  ၜိုန်ဒှ်ထပှ်သၞာံ မပတၠပညာ မဂွံဇၞးညးသ္အာၚ်သတြုတံ မ္ဒးဖျဝ်မာန မ္ဒးဒုၚ်ကယျ ပ္ဍဲကာလဂှ် မၞးတံ ဂပ်ဝ်ဟီုထိုၚ်သးထေက်ရောၚ်” ကျာ်ဂးတုဲ ကၞပ်သ္ၚံဒၟံၚ်ရ ၊  ပ္ဍဲချိန်ခဏဂှ် ခမဳဂမၠိုၚ် ဟိုတ်နူအာတ်ပၚ်မှိၚ်ဇာတ်အတိက်တုဲ ကျာ်တွံကဵုရ။



==၁။   ခဏ်သၠးဂဝ် မဟောဟ်သဓ==
ယွံခမဳတံ − ဍုၚ်မွဲမဟိမုမိတ္ထဵု သၟိၚ်ဝိဒေဟရး မပ္ကၚ်ရၚ် အ္စာသၟိၚ်နွံပန် ညးအ္စာပန်တံဂှ်ရော၊  အ္စာသိုန်မွဲ အ္စာပက္ကာမွဲ အ္စာကၟိမွဲ ကေုာံ အမာတ် ဒကိုပ်ပၞာန်ဂမၠိုၚ် ဒၟံၚ်တဴရ၊ ပၞာၚ်တိုၚ်လေဝ် ညးဗဂဵုပ္ဍေန်လဝ် သၟိၚ်လုပ်အာပ္ဍဲဂၠံသ္တိက်တုဲ သ္တိတ်လှိၚ်တဴရ၊  စိုပ်သ္ဂာတ္ၚဲ သၟိၚ်ဂွံသွပ်လ္ပံ ပၟတ်ပန်ဒိုဟ် ဍုၚ်မိတ္ထဵုဂဵုတိုန် သၠုၚ်ပြာသာဒ် ကြဴကြဴဝွံ ပၟတ်ဍောတ်မွဲ မဂဵုတိုန်အာ ဒဵုအာကနိဋ္ဌာအလဵုမာဲ ပၟတ်ပန်ဒိုဟ်ဍုၚ်ဂှ်ပၠိုတ်အာ မၞိဟ်ဒေဝတဴ ပပူဇဴ ပၟတ်ဍောတ်ဂှ် ဗွဲမဂၠိုၚ်ရ၊ အကြာပၟတ်ဍောတ်ဂှ် မၞိဟ်ဒေဝတဴတံ ဒြေပ်ကၠုၚ်ဒြေပ်အာ ဟွံတူပၟတ်ဟေၚ် သၟိၚ်ဂွံသွပ်လ္ပံတုဲ ယးဂှ် သၟိၚ်ကော်အ္စာသိုန်ရ။


“ ယွံအ္စာသိုန် − ဗ္တံဝွံ အဲဂွံသွပ်လ္ပံသာ်ဝွံ ” ၊  တိုၚ်သွပ်လ္ပံဂှ် သၟိၚ်ဟီုကဵုအ္စာသိုန်ရ၊  အ္စာသိုန်မိၚ်ကေတ်တုဲ သာ်ဝွံကလေၚ်သ္ဂးကဵုသၟိၚ်ရ။


“ ယွံမရာတ် − သွပ်လ္ပဝွံ မၚ်္ဂလရောၚ်၊  ပၟတ်ပန်ဒိုဟ်ဍုၚ်ဝွံ ညံၚ်ပိုဲညးပန်ဝွံရ၊  ပၟတ်ဍောတ်မွဲမက္တဵုဒှ် မလျးတၟးအာဘဝက်မ္ဂးဂှ် တၠပညာဍောတ်မွဲ မကသဳက္တဵုဒှ်ရ၊ မဒှသၠဲတၜေါ် သတ္တံဂမၠိုၚ်ရ၊  မဇိုန်ကဵုဒတုဲမြမောဝ် မၞိဟ်ဒေဝတဴဂမၠိုၚ်ရ၊  ဟွံသေၚ် ဗိုတ်ပဋိသန္ဓိတုဲရ၊  တၠပညာဍောတ်ဂှ် ကသဳလျး နူပိုဲညးပန်သတ္ကုဗျဟ်ဒှ်အာရ၊  ညံၚ်စၟလကဵုလိၚ်မအပ်လျးကဵုတ္ၚဲရ၊ ပိုဲညးပန်မစဴဒှ်ရမရာတ် ” ၊  “ ယွံအ္စာမူကာလပိုဲ မသ္ဂောံတၠပါရမဳ မနွံကဵုပညာဂှ်ရော”  “ ယွံမရာတ် − နူဝွံ ရိုဟ်အာ ဟသေၚ်ထပှ်သၞာံ ဟသေၚ်ထပှ်ဂိတု မရာတ်သ္ဂောံရ”၊ သၟိၚ်မိၚ်တုဲ မိပ်စိုတ်ဗွဲမလောန်သန်ဟေၚ်၊  သၟိၚ်ကဵုစုတ်လဝ်သက္ကရာဇ် ဂိတုတ္ၚဲတုဲ သၟိၚ်ဝိဒေဟရးဒၟံၚ်တဴရ။


ဗွဲဒိုဟ်ဗၟံက်ဍုၚ်မိတ္ထဵု ကွာန်မွဲဂှ် မပါစဳနယာဝမစ္ဆေဂါံ ဂးယၟု ၊  အပ္ဍဲကွာန်ဂှ် သမ္ၚေဟ်လ္ၚီသ္ၚိမၞုံ သိရိဝဍ္ဎန မဒှ်ဇမၞော် သေဋ္ဌဳဗြဴသုမနဒေဝဳ ဂးယၟု၊  နူဍုၚ်သွဝ်တာဝတိံ ဗောဓိသတ်ပိုဲ ကေုာံဒေဝတဴလ္ၚီ စုတိစှ်ေကၠုၚ်နူဍုၚ်သွဝ် စှ်ေဗိုတ်ပဋိသိန္ဓိ ပ္ဍဲဂၠံဂဝ်ဂၞဴ သုမနဒေဝဳ ကောန်ဒေဝတဴလ္ၚီ တန်ပဋိသိန္ဓိပ္ဍဲဂဝ်ဂၞဴ ဂဟပတိတုဲ ပေၚ်စှ်ဂိတု ဗောဓိသတ်ဒှ်မၞိဟ် သ္ကေံပ္တိတ်နၚ်ဂဥုဲမွဲဒကုတ် ဗၠးနူဂဝ်မိ ၊  ဂဥုဲဒိပ်ဂှ် ဗဒုၚ်ကဵုမိ မိဂွံဂဥုဲဒိပ်ဂှ် ချူစုတ်ပ္ဍဲက္ဍိုပ် ဒၞာဲညးမယဲ က္ဍိုပ်ဂိဒၟံၚ် ပိသၞာံကဵုဒှ်ကီု ဂွံဗၠးအာဟေၚ်၊  အလုံဂတာဇမ္မုဒိပ်ဝွံ ဂွံဂဥုဲဗောဓိသတ်တုဲ ယဲဂွံဗၠးအာအိုတ်ဟေၚ် သၟတ်လ္ၚီ မဒှ်မၞိဟ်မွဲတ္ၚဲ ဂကောံဗောဓိသတ်အိုတ်ရောၚ်၊  ဗောဓိသတ်ဝွံ ဟိုတ်သ္ကေံပ္တိတ်ဂဥုဲဂှ်ရ '''“ မဟောဟ်သဓ”''' ခုတ်လဝ်ယၟုရောၚ်  ဗောဓိသတ်ဇၞော်အာဗဗွဲလွေၚ် ကေုာံသၟတ်လ္ၚီ ဝေၚ်ဓနေံ တရောဲ ဒးတ္ၚဲဒးဗြဴ ဒြေပ်စဴဒဵုသ္ၚိဟေၚ်။


==၂။   ခဏ်ခၞံဇြပ်==
ပ္ဍဲကာဂှ် ဗောဓိသတ်သ္ဂးရ၊ “ ယွံမၞးတံညးဂမၠိုၚ် အဲခၞံဇြပ်မွဲ ဟွံကဵုမၞးတံဍောၚ်စိုတ်ရ” ဣၚုဟ် ဗောဓိသတ်ဂးကဵုညးဂမၠိုၚ်ရ၊  ဗောဓိသတ် ဗက်ကဵုသၟတ်လ္ၚီ ဂွံထဝ်လ္ၚီကသာပ် ဝေၚ်နူဂှ် ဗောဓိသတ်ဂိုၚ်ပ္တိတ်ကသာပ် နူသ္ၚိမိမဇကု ဗွဲမဂၠိုၚ်တုဲ ခၞံဇြပ်မွဲရ၊  ဗောဓိသတ် ကဵုအာကော်နၚ်အ္စာဝဍ္ဎတုဲ သၞတ်ဗောဓိသတ် ညံၚ်သၞတ် ဝိသကမ္မကီု ကဵုအ္စာဝဍ္ဎကဳခၞံရ။


ဒၟံၚ်ပူဂဵု မဒှ်အာထဂှ် ပြေၚ်လဝ် ဒၟံၚ်ညးဗမၞးမကၠုၚ်နူဇမ္ၚောဲ၊  ပြေၚ်လဝ်ဒၟံၚ်သာမဏဳဗြဴ ဗြဟ္မဏ၊  ပြေၚ်လဝ်ဒၟံၚ်ဗြဴ  မသၠးပဋိသိန္ဓိ သီုဖဴ သီုအှော်၊ ပြေၚ်လဝ်ဒၟံၚ်အာဂန္တုက မကၠုၚ်နူဇမ္ၚောဲ၊  ပြေၚ်လဝ်ဒၟံၚ်ဇြပ် ဓဝ်ကဵုပြေၚ်လဝ် ဒၟံၚ်ဗောဓိသတ်ကီု၊  သီုသၟတ်မဝေၚ်ဂှ် ကဵုပြေၚ်လဝ် အလုံဇြပ်ဂှ် ချူလဝ်ရုပ်မကမွဲပြကာ သွဝ်တရဴဘုံ၊  စတုမရာတ်မန်ဘုံ၊  ဂြိုပ်ဟေမဝန်တၟံထပှ် လစအနုတတ်လေဝ်ခၞံတုဲ ရဴဇြပ်သုဓမ္မာကီု၊  ပ္ဍဲပိတ္ၚဲ ဇြပ်ဂှ်တုဲအာ ဗောဓိသတ် ခၞံလဝ်ကၟာလစ ဥဒျာန်မွဲ မတုပ်တဴရဴဥဒျာန် သ္ဍိုက်မၠိုက်ကီု၊  ဗောဓိသတ် ကဵုမၚ်လဝ်ပၟၚ်ဇြပ် ညးၜါတုဲ ဗောဓိသတ် တန်တဴရ။



==၃။   ခဏ်အတိုၚ်သွပ်လ္ပံဂှ် ဂၠာဲသ္ၚဳတၠပညာ==
အဏံတုန်လေဝ် သၟိၚ်ဝိဒေဟရး ဗှ်သၞာသွပ်လ္ပံအစာသိုန် မသှ်ဂှ်တုဲ သၟိၚ်ကဵုကော်အစာသိုန်တုဲ သၟိၚ်သၟာန်ရ၊  “ ယွံအစာသိုန် − သွပ်လ္ပံအဲဂှ် ဒးကာလရသေၚ်ဟာ” “ ဒးကာလရအဴ”အစာသိုန်ဂး၊  တုဲအမာတ်ပန် သၟိၚ်စကာကဵုဂၠာဲဝုတ်ဒိုဟ်ဍုၚ်ရ၊  အမာတ်မအာဒိုဟ်ဗၟံက်မွဲ အာညာတ်ဇြပ်မဟောသ်သဓ အမာတ်လုပ်အာပ္ဍဲဇြပ်ဂှ်တုဲ အမာတ်သၟာန်ပၟၚ်ဇြပ်ဂှ်ရ။


“ ယွံမ တၠဇြပ်ဝွံရော” “ ယွံတၠအဲ ဟွံတီဟာအဴ၊  ဇြပ်ဝွံ ဇြပ်မဟောဟ်သဓတၠပညာနူဒှ်မၞိဟ်ဗက် မသ္ကေံပ္တိတ်ဂဥုဲဒိပ် က္ဍိုပ်မကိတ်ပိသၞာံဗၠးအာ  ညးယဲဂတာဇမ္မုဒိပ် ဂွံဂဥုဲဂှ် ဂွံဗၠးဟေၚ်၊  လၟုဟ်အယုက်ထပှ်သၞာံကီု မခၞံဇြပ်ဝွံ  ပညာသ္ကာဇၞော်က်ဍၚ်သန်” ပၟၚ်ဇြပ်မဟီုကဵုအမာတ်ရ။


မသက္ကုသၟိဟ် အမာတ်မိၚ်တုဲ  အမာတ်စကဵုတိုန်ပ္တီသၟိၚ်ဝိဒေဟရးရ၊  သၟိၚ်မိၚ်ဂလာန်ဍိက်ဂှ်တုဲ တိုၚ်ဒဒှ်မခၞံဇြပ် မခၞံလစ မခၞံဥဒျာန် သၟိၚ်သ္ဍိုက်မၠိုက်မဟောဟ်သဓဗွဲမလောန်ဟေၚ်၊  သၟိၚ်မိၚ်တုဲ ဟီုကဵုအစာသိုန်ရ၊  “ ယွံအစာ သၟတ်ပိုဲမဟီုဂှ် ဂွံထပှ်သၞာံတုဲရ၊  ပိုဲသီပ္တိုန်ရဟာ ဟွံပ္တိုန်ဏီဟာ” အစာသိုန်တုန် ဟိုတ်မဂမ္တက်ပ္ဍဲလောဘတုဲ ရဴဝွံသ္ဂးရ၊ “ ယွံမရာတ် လဇညိကၠာ လ္ပပ္တိုန်ဏီ၊  ပိုဲစံၜတ်ညိကၠာ ပွမွဲပြဟ်ပြေဟ်လ္ပပဏီ၊  ပိုဲဍိက်မဂွံတီ ပညာသကာနွံတုဲ ပိုဲဍိက်ဂွံပ္တိုန်ရအဴ၊  လၟုဟ်အမာတ်ဂှ် မရာတ်ကဵုဒိုအ်ဒၟံၚ်ညိကၠာ” သၟိၚ်မိၚ်အစာသိုန်မဟီု ဍိက်အမာတ်ကဵုပ္တီသၟိၚ်ဂှ် သၟိၚ်ကဵုစှ်ေပ္တီအမာတ်ရ။



==၄။   ခဏ်သ္ပဖျုန်ကၟဝ် သွက်ဂွံဒတုံစှ်ေ==
ပ္ဍဲကာလဂှ် ကုသဵုဗောဓိသတ်အတိက်တေံ ကြိုက်သၟိက်ကဵုဒှ် တ္ၚဲဂှ်ဟေၚ် ဗြဴမွဲယဵုဏာနတိတ်သွံဖျာ ဖျုန်ကၟဝ်မွဲကလောံ စုတ်ဏာပ္ဍဲန အသီဗိုတ်ဂွံဏာ “ ကေတ်ညိကေတ်ညိ” ဗြဴဂှ်ဂး၊  ညးဂမၠိုၚ်ဒြေပ်ကမၠေဝ်အာ အသီဂှ်ဟွံဗလးဖျုန်ဂှ်ဟေၚ် ဗောဓိသတ် ဓလိုက်က္တဵုဒြေပ်အာ ဗက်ဇိုၚ်အလိုန်သမၞိၚ်အသီ တက်တဲကဵုရမျာၚ် ညံၚ်သၟိၚ်ဇာဒိသိုၚ် မဂအာတ်ရမျာၚ်ကီု ဗောဓိသတ်မဂအတ်ရမျာၚ် ဖျုန်ပ္ဍဲဇိုၚ်အသီဂှ် ဒတုံစှ်ေကၠုၚ် ကၠာဟွံစိုပ်တိ ဗောဓိသတ်ခံဂွံ အိုတ်ပုရိသာတ်ဂမၠိုၚ် ညာတ်ဗောဓိသတ်တုဲ ထိုၚ်သးတဴဗောဓိသတ်ဗွဲမလောန်အိုတ်ရ။


အမာတ်ဇၞော် ညာတ်ဟိုတ်ဂှ်တုဲ စကာဍိက်ကဵုတိုန်ပ္တီသၟိၚ်ရ၊  သၟိၚ်မိၚ်တုဲ ကဵုကော်အစာသိုန် ဟိုတ်ဂမ်တက်ပ္ဍဲလောဘ၊  “ မရာတ်အေၚ်ညိကၠာ အမာတ်ဇၞော်ဂှ် မရာတ်ကဵုဒိုအ်ဒၟံၚ်ကၠာညိအဴ”ဂးတုဲ အမာတ်ဇၞော်ဒးဒိုအ်ဒၟံၚ်ရ။



==၅။   ခဏ်မပတုဲဂဗုတ်ဂၠဴ==
နွံကာလမွဲတ္ၚဲ ကြိုက်သၟိက်ကဵုဒှ် မၚ်ဗၠာဲမွဲ ဇိက်ဗ္ၚ တ္ၚဲကတဴဂၠဴတလှ် ပတိတ်နူတၟး မၚ်ဗၠာဲဗွဲကၠတ်ဏာဂၠဴ တၠဂၠဴညာတ် ဒြေပ်ဗက် “ဂၠဴအဲမကၠတ်ဏာရောၚ်”တၠဂၠဴဂး ၊  ကမၠတ်ကလေၚ်ဂး“ဂၠဴအဲရောၚ်”ဂးတုဲ ညးၜါဒှ်ကယာန်တံၚ်ဓဇက်ဇရိုဟ် တုပ်ရၚ်သ္ကံ စိုပ်ဇြပ်မဟောဟ်သဓ ကော်ပၠောပ်ပ္ဍဲဇြပ် “ ပမတံ − တံၚ်ဓဇက်ရၚ်သ္ကံရော”မဟောဟ်သဓသၟာန်၊  တၠဂၠဴဂး“ဂၠဴအဲဍိက်တွံ မတေံကၠတ်ဏာ” ကမၠတ်ဂး၊  “ဂၠဴအဲဍိက်ရောၚ်” ညးၜါတၠ ဒှ်ကယျာန်ဓဝါတ်ရၚ်သ္ကံရ။


“ပ္ဍဲအဲသ္ဂုတ်သွာတ်သၞောဝ် မၞးတံ သ္ဒုၚ်ရဟာ”မဟောဟ်သဓသၟာန်ရ၊  “ပိုဲဍိက်ဒုၚ်ရအဴ”ညးၜါဂး၊  ဗောဓိသတ်ညာတ်ဗက် တီကေတ်ဒဒှ်ကမၠတ်ရ၊ “ဂၠဴဗှ်ေ မူဗှ်ေဗ္စရော” ဗောဓိသတ်သၟာန်ကမၠတ်ကၠာ၊  “ဆကၞတ်လ္ၚဴ မပ္တံကဵုၜဲ အဲမကဵုစ”ရ၊  သၟာန်တၠဂၠဴတၞဟ် “ဂၠဴဗှ်ေ မူဗှ်ေကဵုစရော” “ချောဲ အဲဍိက်ကဵုစရအဴ”တၠဂၠဴဂး ၊  ဗောဓိသတ် ကဵုကေတ်နၚ်သလဗဳယၚ် ကဵုထၞက်ဝတ်ကေတ် ဍာ်ဍေံ ဍာ်ဗဳယၚ်ဂှ် စုတ်ကဵုထး ပၚာ်စုတ်ကံဂၠဴဂှ် ကဵုဂၠဴသုၚ်ဂှ် စအအ်ပ္တိတ်ကၟတ်ကွေံတုဲ ဗောဓိသတ် သၟာန်ကမၠတ် “ ကၞာတ်လ္ၚဴဟာ ကၟတ်ဟာ” “ကၟတ်ရောၚ်အဴ” ကမၠတ်ဂး ။


“ ဂလာန်ဗှ်ေ ဟွံဍာံစၟတ်သွံ၊ ဗှ်ေကမၠတ်ရောၚ်” “အဲဍိက်ဒှ်ကမၠတ်ကွေံရအဴ” ဒဏ်လ္ၚီဗောဓိသတ် ပကီုကဵုကမၠတ်၊  ဗောဓိသတ် ကဵုဒဂိုန်သဳမသုန် ကမၠတ်ဂှ် လ္ၚောဝ်ဇိုၚ်ဗောဓိသတ်တုဲ က္တဵုစဴအာရ၊  တၠဂၠဴဂှ်မိပ်စိုတ်ပူမှ်ဂှ်ဒှ်တုဲ ရဴဝွံသ္ဂးရ၊  “ညံၚ်အရာဓနာတၠအဲ ကဵုစိုပ်တၠအဲညိ”တၠဂၠဴဂး က္တဵုစဴအာရ။


အမာတ်ဇၞော် မိၚ်သ္ဂုတ်သွာတ် တၠပညာတံရောၚ်သၟိက်ဂးတုဲ စကာဍိက်ကဵုတိုန်ပ္တီရ၊ သၟိၚ်မိၚ်တုဲ သ္ဍိုက်မၠိုက်ဗောဓိသတ်ဗွဲမလောန်ရ၊ သၟိၚ်ဟီုကဵုအစာသိုန်ရ၊ “ ယွံအစာသိုန် ပိုဲပတိုန်နၚ်ရဟာ၊  လ္ပပတိုန်ဏီဟာ” အစာသိုန် မဂမ္တက်ပ္ဍဲလောဘတုဲ မရာတ်အေၚ်ညိကၠာ၊  “ဓမ္မတာညးဗ္ၚတံ အမှုဂၠဴပြေၚ် ဆိုက်ဗ္ဒက်က္ဍၚ်သန် ၊  ပ္ဍဲမပ္တုဲဂဗုတ်ဂၠဴဝွံ မကဵုဒှ်တၠပညာ ညံၚ်ပိုဲကီုဟာမရာတ်” အစာသိုန်ဂး၊  “ယွံတၠညး အမာတ်ဇၞော်ကဵုဒိုအ်ဒၟံၚ်ညိကၠာ”။



==၆။   ခဏ်သ္ဂုတ်သွာတ်သၞောဝ် ဂွါကၟက်ကအ်==
နွံကာလမွဲတ္ၚဲ ဗြဴမွဲရပ်ဏာဂွါကၟက်ကအ် စှ်ေသုၚ်ဍာ်ကၟာဗောဓိသတ် ဂွါကၟက်ကအ်ဂှ် စွံလဝ်ပ္ဍဲစရၚ်ကၟာ ဗြဴသ္အာမွဲကၠတ်ဂွံဏာရ၊  ဗြဴတၠဒြပ်ညာတ်ဒြေပ်ဆံၚ်ဗက် တံၚ်ဓဇက်ရၚ်သ္ကံ စိုပ်ဇြပ်ဗောဓိသတ် ဗောဓိသတ်စၟဳစၟတ်သၟာန်ရ၊  “သ္ဂုတ်သွာတ်အဲ မၞးတံဒုၚ်စဳရေၚ်ရဟာ” “ပိုဲဍိက်သ္ဒုၚ်ရအဴ”ဗြဴၜါဂှ်ဂး ၊   ဗြဴကမၠတ်ဂှ် ဗောဓိသတ်သၟာန်ကၠာရ၊  “ဂွါကၟက်ကအ်ဗှ်ေ မူဂှ်ဗှ်ေထီုလဝ်ရော” “မြမောဝ်အိုဿီု အဲဍိက်ထီုလဝ်ရောၚ်အဴ”ဗြဴကမၠတ်ဂး ၊  တုဲပၠန် ဗောဓိသတ်ဆက်သၟာန်ဗြဴတၠဒြပ်ဂှ်မွဲအဆက်ပၠန်ရ၊  “ဂွါကၟက်ကအ်ဗှ်ေဂှ် မူဂှ်ဗှ်ေထီုလဝ်ရော” “ပ္ကဴဗဳအဲထီုလဝ်ရအဴ”ဗြဴတၠဒြေပ်ဂှ်ဂး ။


ဗောဓိသတ် ကဵုအာကေတ်နၚ် ဍာ်မွဲသၠိုၚ်တုဲ ဂွါကၟက်ကအ်ဂှ် ကဵုထောံစုတ်ပ္ဍဲဍာ်သၠိုၚ်ဂှ်တုဲ ဗောဓိသတ် ကဵုအာကော်နၚ်သၟာမြမောဝ် ကဵုဆုၚ်ရဴၚ်ဍာ်ဂှ် “ဍာ်ဝွံ မြမောဝ်သ္အာၚ်အဲဍိက်ဟွံဂွံ မြမောဝ်ပ္ကဴဗဳယၚ်ရောၚ်အဲဍိက်ဂွံ”မၞိဟ်ဂှ်ဂးရ၊  “ဗှ်ေဣတ္ထဳစောရရောၚ်”ဗောဓိသတ်ဂးရ၊  ဗောဓိသတ်ဒၠောံဗ္တောန်ဗြဴကမၠတ်ဂှ်တုဲ ကဵုဒဂိုန်ကေတ်သဳမသုန်တုဲ ကမၠတ်ဂှ်စဴအာရ။


တၠဂွါကမက်ကအ်ဂှ် ဂွံဂွါဇကုတုဲ မိပ်စိုတ်ပူမှ်ဗွဲမလောန်သန်ဟေၚ် “ယွံတြုံတၠပညာ ညံၚ်ရာဒၞာတၠပညာကဵုဍိုက်ပေၚ်ညိအဴ”ဂးတုဲ လ္ၚောဝ်ဇိုၚ်ဗောဓိသတ်တုဲက္တဵစဴအာရ၊  အမာတ်ဇၞော်မိၚ်သ္ဂုတ်သွာတ်မဟောသ်သဓဂှ်တုဲ ဟီုပ္တီသၟိၚ်ရ၊  သၟိၚ်မိၚ်တုဲ သ္ဍိုက်မၠိုက်ဗောဓိသတ်ဗွဲမလောန်သန်ဟေၚ် တုဲသၟိၚ်ဟီုကဵုအစာသိုန်ပၠန်ရ၊ “ပိုဲပ္တိုန်ရဟာ လ္ပပ္တိုန်ဏီဟာ” တၠညးဂး “ဒိုအ်ညိကၠာမရာတ်”အစာသိုန်ဂးတုဲ အမာတ်ဂှ် မရာတ်မ္ဒးကဵုဒိုအ်ဒၟံၚ်ကၠာရောၚ်။



==၇။   ခဏ်သ္ဂုတ်သွာတ်ဂဗုတ်ကောန်ၚာ်==
နွံကာလမွဲတ္ၚဲ ဗြဴမွဲလေၚ်ဏာကောန်ၚာ် သီုနုၚ်မွဲ သၟိက်ဂွံတုက်ဍာ် စွံလဝ်ကောန်ၚာ်ပ္ဍဲသြၚ်ကၠာ ကလော်ဗြဴမွဲကၠတ်ဏာ တၠကောန်ညာတ်ဒြေပ်ဗက် တံၚ်ဓဇက်ရၚ်သ္ကံ ညးဂးကောန်ညး အဲဂးကောန်အဲ သီုညးၜါ စိုပ်အာပ္ဍဲဗောဓိသတ်ရ၊  ကောန်ၚာ်ဂှ် ကဵုစွံလဝ်ဒေါဝ်ညးၜါဂှ်တုဲ “သသိုၚ်ကေတ်ရ၊ ဒၞာဲညးဂွံဒှ်ကောန်ညးရ”ဗောဓိသတ်ဂး၊  သီုညးၜါလုပ်ပၠံၚ်ကောန်ၚာ်ဂှ်ဟေၚ်  ဗြဴကလော်ပၠံၚ်ဍေံညိဟွံဂွံညှာ၊  ဗြဴတၠကောန် ဖေက်ကောန်ဇိုန်တဲကဝ်အာ ညှာဒၟံၚ်တုဲ ကလော်ဗြဴဂှ်ပၠံၚ်ဂွံဏာရ၊  တုဲ တၠကောန်သ္ဂးရ၊  “လတုန်ဝါဝွံအဲလေၚ်တုဲရ” ဗြဴတၠကောန် တက်သြိုဟ်ဂတေဝ်ယာံတဴရ။


ဗောဓိသတ်တီဒဒှ်ကလော်ဗြဴဂှ်တုဲ ရဴဝွံသ္ဂးရ၊  “ ဟာဲဗြဴကလော် သမၞိၚ်ဗှ်ေလေဝ်ဟွံမွဲ သော်ဗှ်ေလေဝ်တရန် မတ်ဗှ်ေလေဝ်ဒလန် မတ်ဗှ်ေလေဝ်ဟွံလၜဲ ဗှ်ေဗြဴကလော်ရောၚ်သွံ၊  ဗှ်ေဟွံတီ အဲတြုံတၠပညာဟာ” ဗောဓိသတ်ဂး ၊  ဗြဴကလော်ဂှ်ဍေံဖေက်တိုန်တုဲ “အဲကလော်ဗြဴကွေံရအဴ” ဒဏ်လ္ၚီ ဗောဓိသတ်ကဵု သဳမသုန်ကဵုဒဂိုန် ဍေံလ္ၚောဝ်ဗောဓိသတ်တုဲ က္တဵုစဴအာရ၊  ဗြဴတၠကောန်ဂွံကောန်တုဲ မိပ်စိုတ်ပူမှ်ဗွဲမလောန်ဟေၚ် ရဴဝွံ ဗြဴတၠကောန်သ္ဂးရ၊ “လမျီုကောန်အဲဍိက်ဒှ်တၠအဲ မကဵုအဲဍိက်ရ၊  ကၞတ်တဲ သတ္တံဂမၠိုၚ်ကဵုတဴပ္ဍဲသ္ကေံတဲ တၠအဲညိ၊  သတြုမတွံဂး ဗျာဓိမာရဏဂှ် ကဵုတၠအဲပြိုက်ဗလးညိ၊  အယုက်တၠအဲကဵုဂၠိၚ်ညိ၊  ဒယှ်တှ်သီုပိုန်ဟာန်ကဵုဇၞော်မောတ်အာညိ” ဗြဴတၠကောန်ရာဒၞာ လ္ၚောဝ်ဗောဓိသတ်တုဲ က္တဵုစဴအာရ။


သာ်ဝွံ ဂလာန်သၟာန်နွံတုန် “ကလော်ဗြဴဝွံ ဂွံဏာကောန်ၚာ်တုဲဟွံသေၚ် သဳဗ္ဒန်ကၠေံဇကု သဳကလာၚ်အာဟွံဂွံဟာ၊  ဟိုတ်ကုသဵု ကောန်ၚာ်ဂှ် မဇၞော် ကလော်ပဟွံမာန်ရောၚ်၊  မွဲသာ်ပၠန်တုန် အစောံပါရမဳဗောဓိသတ် မဇၞော်ကဵုဒြဟတ် မသၟိက်ပြာကတ်ကဵုသတ္တံဂမၠိုၚ် ဍေံပဟွံမာန်ရောၚ်” အမာတ်ဇၞော် မိၚ်သ္ဂုတ်သွာတ် ဗောဓိသတ်တုဲ “တြုံဝွံ လၟောဝ်ကျာ်ရောၚ်၊  ဒလာဲဗောဓိသတ်အနာဂတ်ဂတရောၚ်” သၟိၚ်ဟီုကဵုအစာသိုန်ရ၊ “ယွံအစာသိုန် ပိုဲသီပ္တိုန်ရဟာ” “မရာတ်အေၚ်ညိကၠာ အမာတ်ဇၞော်ဍိက်မရာတ်ဂှ် ကဵုဒိုအ်ဒၟံၚ်ညိကၠာ”ဂးတုဲ အမာတ်ဇၞော်မ္ဒးဒိုအ်ဒၟံၚ်ရ။



==၈။   ခဏ်သ္ဂုတ်သွာတ်ဂဗုတ်တောဝ်==
နွံကာလမွဲတ္ၚဲ ဗြဴမွဲကွာ်တရဴ ကလေၚ်စဴသ္ၚိ တောဝ်မွဲခိုၚ်ရပ်ဏာ သၟိက်သုၚ်ဍာ် စှ်ေအာပ္ဍဲကၟာ စွံလဝ်တောဝ်လ္တူသြၚ်ကၟာ ဗြဴမွဲကွာ်ကၠုၚ်ကၠတ်ကေတ်ဏာကၠေံရ၊ တၠဒြပ်ဗက်ကၠုၚ်ရပ်ဂွံဍေံတုဲ ညးၜါတံၚ်ဓဇက်ရၚ်သ္ကံ သီုညးၜါ ကၠုၚ်စိုပ်ဗောဓိသတ်၊  ဗောဓိသတ် သၟာန်ကမၠတ်ကၠာရ၊ “ တောဝ်ဝွံဗှ်ေကွဝ်ရဟာ“
“ နတဲအဲ အဲဍိက်ကွဝ်ရအဴ”ဗြဴကမၠတ်ဂး၊  ဗောဓိသတ်သၟာန်ဗြဴတၠတောဝ်ပၠန်ရ၊  “ ဟာဲသၟတ်ဗြဴ တောဝ်ဝွံဗှ်ေကၟဝ်ရဟာ” “ အဲဍိက်ကွဝ်ရအဴ”သၟတ်ဗြဴတၠတောဝ်ဂှ်ဂး၊ “ဒှ်ရသာ်ဂှ် ဗှ်ေတံအာကေတ်နၚ် ကညာဗှ်ေတံတုဲ အဲဂွံစဳရေၚ်ဒး” ဗောဓိသတ်ဂးရ။


ဗြဴကမၠတ်မိၚ်တုဲ မုက်မတ်ဇွောဝ်တဴရ၊  ဗြဴတၠတောဝ်ကွာ်စဴအာသ္ၚိဇကုတုဲ ဂွံကညာကွာ်တိတ်ကၠုၚ်ရ၊ ဗောဓိသတ် ကဵုစုတ်ရံၚ်တောဝ်တုဲ ဒးညံၚ်ကိတ်ဟေၚ် ဗြဴကမၠတ်တောဝ်ဂှ် ကညာဟွံမွဲတုဲ ဗန်တဲကၞပ်ဇွောဝ်ဒၟံၚ်ရ၊  တုဲဗောဓိသတ်သ္ဂးရ၊ “ဟာဲဗြဴပါပ ဗေဟ်ဗြဴကမၠတ်ထောဝ်ညးရောၚ်သွံ”  “ အဲဍိက်ကမၠတ်ကွေံရအဴ”ဗြဴဂှ်ဂး၊  ဒဏ်လ္ၚဳဗောဓိသတ်ပြာပ်ကဵု ဗောဓိသတ်ဒၠောံဗ္တောန်တုဲ ဍေံလ္ၚောဝ်ဗောဓိသတ်တုဲ က္တဵုစဴအာရ၊  တၠတောဝ်ပတ္တဏာကဵု “ ယွံတြုံတၠပါရမဳ အနာဂတ်ဂတဒဒှ်ကျာ်မွဲ ကဵုကလိဂွံညိ” ဂးတုဲ လ္ၚောဝ်ဗောဓိသတ်တုဲ က္တဵုစဴအာရ၊ အမာတ်ဇၞော်မိၚ်တုဲ ကဵုအာပ္တီသၟိၚ်ရ၊  သၟိၚ်မိၚ်တုဲ  ကဵုအာကော်အစာသိုန် “ယွံအစာသိုန် ပ္တိုန်နၚ်ဟွံဂွံဟာ”  “ အေၚ်ဒုၚ်ညိကၠာမရာတ်”ဂးတုဲ အမာတ်ဍိက်ဇကုဂှ် ကဵုဒိုအ်ဒၟံၚ်ကၠာရောၚ်။



==၉။   ခဏ်သ္ဂုတ်သွာတ် ဂဗုတ်ကမၠတ်ဗြဴတၠသ္ၚိညး==
နွံကာလမွဲတ္ၚဲ မၚ်ဗၠာဲဂေါတကာဠ အာကတ်ဍုၚ်တက္ကသဵု ကၠောန်ၜိုတ်ကဵုအစာလံပိသၞာံ ကောန်ဗြဴအစာ အစာဇိုန်ကဵု လ္ၚောဝ်ဇိုန်အစာတုဲ စဴကၠုၚ်သ္ၚိမိမဇကုရ၊  တုဲမအာစိုပ်ကြုၚ်မွဲရ၊  ညာတ်မၚ်ဗၠာဲမွဲ ဒဳဃပိဋ္ဌဂးယၟုရ၊  မၚ်ဗၠာဲဂေါတကာဠသၟာန်ရ၊  “ယွံမိတ်သဟာဲ ဍာ်ကြုၚ်ဝွံ သ္ဇိုဟ်ဟာ က္ဍာဟာ”  “ယွံသၚ်ဃာတ် မဟွံတီဟာ၊  ပ္ဍဲကြုၚ်ဝွံ ဂၠိုၚ်ကဵုပရိုက်က္ဍၚ်သန် မပ္တံကျာံဒြဟ် ဝဲသပါနွံဂၠိုၚ်သန် သ္ဇိုဟ်လေဝ်သ္ဇိုဟ်က္ဍၚ်သန်”  “ ပပိုဲဂွံကၠောံရောသၚ်ဃာတ်”ဂေါတကာဠဂးရ၊  “အဲစၠောံမတံ မတံ သ္ဂောံကၠောံရ” တုဲဂေါတကာဠသၟာန်ပၠန်ရ၊ “ကျာံဒြဟ်ဟွံစမဟာ”   “ ပိုဲဒဒှ်ေဒယှ်ဒၟံၚ် အဓါန်မလံတုဲ ဍေံဟွံစပိုဲရောၚ်” တုဲဂေါတကာဠသ္ဂးကဵုဒဳဃပိဋ္ဌရ၊  “ယွံသၚ်ဃာတ် မစၠောံပိုဲဟွံဂွံဟာ” “ဂွံရောၚ်”ဍေံဂး ၊  “ညးဂှ် မကဵုစၠောံကၠာရော” “ပြောဲ မစၠောကၠာရ” မၚ်ဗၠာဲဒဳဃပိဋ္ဌ ယိုက်ကေတ်သၟတ်ဗြဴစၠောံဏာရ။


စိုပ်ဒေါဝ်ကြုၚ် မၚ်ဗၠာဲဒိဃပိဋ္ဌချပ်ရ၊  သၟတ်ဗြဴဏံဝွံ စိုတ်ဍေံညံၚ် သၠဆုကီု စိုတ်ညံၚ်လံက်မိတ်ကီု စိုတ်ညံၚ်ဂၠံမတ်ဗြဴကီု စိုတ်ညံၚ်တၟိုန်ဗ္တဳကီု စိုတ်ညံၚ်ဍာ်တိုန်ဟွံဗိုန်ကဵုသြၚ်ကီု၊  အဲကသဳစံစိုတ်ဍေံညိ ဒဳဃပိဋ္ဌဂး ၊  “ ယွံသၟတ်ဗြဴ မူပကဵုတြုံဒမျိုၚ်ကွဝွံရော၊  ရုပ်သာ်ဍေံဟွံမွဲ ပဒေံဗြဴဒၟံၚ်ဖဴဍေံဂှ်ရော၊  ဒေံဗြဴဟွံဂွကဵုညးညိဟာ၊  ယဝ်ဒေံဗြဴဒၟံၚ်ဂကောံအဲ ပိုန်ဟာန်အဲ မၞုံမွဲဗၞတ်အယုက်ပိုဲညးၜါ ဟွံဒးဍောၚ်စိုတ်ရ၊  အဲလေဝ်နွံကဵုစလဳစလး ဒးကာလသဘၚ်နက်သတ်ဂှ် အာပေါဲသဘၚ်တုဲ ဒေံဗြဴဟွံဂွကဵုညးညိဟာ၊  မွဲလကာဒေံဗြဴဟွံဆာန်အဲ ဒေါဝ်ကြုၚ်ဝွံ အဲဇွောဝ်ကၠေံရ”။


သၟတ်ဗြဴမိၚ်ဒဳဃပိဋ္ဌဟီုတုဲ စိုတ်လေဝ်ဒေါမ်အာညံၚ်တၞံဓိတာန်ကၟိုၚ်အာ ဟိုတ်မ္ဒးကျာဝေရံၚ်ကီု၊  ညံၚ်ဂြိုပ်ဗြာတ်မဒွံကျာကီု၊  စိုတ်သၟတ်ဗြဴမဒေါံအာတုဲ သၟတ်ဗြဴသ္ဂးရ၊  “ လဟီုတၠအဲဝွံ လဟီုသ္ဍိုက်အဲရောၚ်၊  ပပၠေၚ်အဲဟွံသေၚ် တြုံဝွံအဲကြိုက်စိုတ်ကဵုဍေံဟွံသေၚ်၊  မိမ − မထပ်တဲစရိုဟ်ဍာ်ဇိုန်ကဵုအဲ အဲမ္ဒးမံၚ်ဂကောံဍေံဝွံရောၚ်၊  စိုတ်အဲဟွံမွဲကဵုဍေံသက်က်”၊  သၟတ်ဗြဴညဳအာစိုတ်မၚ်ဗၠာဲဒဳဃပိဋ္ဌရ။


စိုပ်သြၚ်ကြုၚ်တုဲ ညးၜါကေတ်နၚ်စၞဖါပ် ပံက်ပုၚ်ဂွဳ ဓရီုစဟာပ်တုဲ မၚ်ဗၠာဲဒဳဃပိဋ္ဌ လလဴဏာသၟတ်ဗြဴဂှ်ရ၊  အဏံမၚ်ဗၠာဲဂေါတကာဠတုန် ညာတ်ဗြဴဇကု ညးမလဴဏာဂှ် သြိုဟ်ရဴမသ္ပာ်အာၜါလွးကီုမဒှ် ဇကုဇတဝ် ဇမြပ်ဒၟံၚ်ဖျုန်ဂြိုဟ်ရဴမသ္ပာ်အာကီု မၚ်ဗၠာဲဒြေပ်အာဒြေပ်ကၠုၚ် သကဲသြၚ်ကြုၚ် လုကဴပိသၞာံ အဲမကၠောန်ၜိုတ်ဝဳပရာ  အဲမဂွံဗြဴဝွံရောၚ်၊  “ လၟုဟ်ကဵုဒှ် ဗြဴညးတၞဟ်ရောၚ်” မၚ်ဗၠာဲဂးတုဲ ချိုတ်ကီုဂျိုန်ကီု အဲဆၚ်စှ်ေပ္ဍဲဍာ်ဂၚ်ဝွံရ။


ပ္ဍဲဂှ် မၚ်ဗၠာဲဆၚ်စှ်ေ ဍာ်ဆတၚ်က္ၜံၚ်ကီု မၚ်ဗၠာဲဒြေပ်ဗက်ဂွံဒဳဃပိဋ္ဌသီုကဵုဗြဴဇကုရ၊ ညးၜါဂရိုဟ်တုဟ်ရၚ်သ္ကံရ၊  မၚ်ဗၠာဲတံဒဇက်တုဲ သီုညးပိ စိုပ်အာဇြပ်ဗောဓိသတ်တုဲ ဗောဓိသတ်သၟာန်ရ၊  “မူပညးၜါ တံၚ်ဓဇက်ရၚ်သ္ကံရော” တၠဗြဴဂှ်ဂး  “ ဗြဴအဲဍိက်ၝတေံကၠတ်လလဴဏာ ဗြဴၝတေံဟွံသေၚ်  ဗြဴအဲဍိုက်ရောၚ်” ညးၜါကယာန်ဒဝါတ်ရၚ်သ္ကံရ၊ “ မၞးတံညးၜါ သ္ဂုတ်သွာတ်အဲ မၞးတံသ္ဒုၚ်ရဟာ”  သ္ဒုၚ်ရအဴညးၜါသ္ဂးတုဲ ဗောဓိသတ်ဂတ်လဝ်ပါၚ်ညးတြုံၜါ ညးပိ ကဵုမံၚ်လဝ်ပိစွံ  မၚ်ဗၠာဲကမၠတ် ဗောဓိသတ်သၟာန်ကၠာ၇၊  “ မူယၟုဗှ်ေရော − အဲဍိက်ဒဳဃပိဋ္ဌရအဴ၊  ဗြဴဗှ်ေမူယၟုရော−ဂှ်ဍေံတီ၊  မူယၟုခါံသဳတြုံခါံသဳဗြဴဗှ်ေဂှ်ရော၊  ဍေံဟွံတီတုဲ ယၟုကြာန်န်ဍေံဟီုအာပေၚ်ပြးရ”။


မဟောဟ်သဓသၟာန်တၠသမ္ဘာတုန် “မူယၟုဗှ်ေရော−အဲဍိက်ဂေါတကာဠအဴ ဗြဴအဲဍိက်ဒဳဃတာလာအဴ၊  ခါံသဳတြုံခါံသဳဗြဴမူယၟုရော− အတိုၚ်ယၟုမဍာံစၟတ်ဂှ် ဍေံဟီုကဵုတုဲ မဟောသ်သဓ ဖရှာ်ကၠေံညးၜါတုဲ သၟတ်သၟတ်ဗြဴတုန်၊  ပ္ဍဲကဵုတြုံၜါဝွံဂှ် ညးဂှ်မဒှ်တြုံဗှ်ေရော− တြုံဒမျိုၚ်ကွ မဒှ်တြုံအဲရ၊ မူယၟုတြုံဗှ်ေဂှ်ရော− ဂေါတကာဠအဴ၊ မိမဗှ်ေမူယၟုရော− အတိုၚ်ဍာံစၟတ် ဍေံဟီုကဵုရ၊  ပါၚ်သၟတ်ဗြဴ ကဵုဂေါတကာဠဂှ်ဒှ်မွဲ မဟောသ်သဓဂး”၊  “ ဟာဲမၚ်ဗၠာဲဒဳဃပိဋ္ဌ  ပဗှ်ေမကၠတ်ဏာ သမ္ဘာညးရော− အဲဍိက်ကမၠတ်ကွေံရအဴ”၊  ဒန်လ္ၚီပြာပ်ကဵုတုဲ ဒလောံဗ္တောန်ကဵုဒဂိုန်သဳမသုန် ဍေံလ္ၚောဝ်ဗောဓိသတ်တုဲ ဍေံစဴအာရ။


ဂေါတကာဠသ္ဂးရ၊  “တၠအဲမကဵုလမျီု ကဵုအဲဍိက်ရ၊ သမ္ဘာအဲတၠအဲမကဵုအဲဍိက်ရ၊  ကၞတ်တဲကဵုတၠအဲဒှ်ကျာ်ညိ၊  က္ဍိုၚ်အရဟတ္ထဖဵု ကဵုတၠအဲ ဂွံဒလဝ်ညိ၊  ပိုန်သိုဒယှ်တှ် ကဵုတၠအဲကလိဂွံညိ” မၚ်ဗၠာဲလ္ၚောဝ်ဗောဓိသတ်တုဲ ကကဵုစဴအာရ။


အမာတ်ညာတ်သ္ဂုတ်သွာတ်ဗောဓိသတ်တုဲ “ အသဝ်တြုံဝွံ  သတိပညာသကာဇၞော်သန်”  ကဵုမၚ်ဗၠာဲ အမာတ်ဇၞော်တိုန်ပ္တီသၟိၚ်ရ၊  သၟိၚ်မိၚ်တုဲ ထိုၚ်သးဗောဓိသတ်ဗွဲမလောန်သန်ဟေၚ်  သၟိၚ်သၟာန်အစာသိုန်ရ၊ “ မဟောသ်သဓဝွံ တြုံအသဝ်ရောၚ် ပိုဲပတိုန်နၚ်ရဟွံဂွံဟာ”  “ အေၚ်ကၠာမရာတ်”  ဂးတုဲ အမာတ်ဇၞော်ဍိက် မရာတ်မ္ဒးဒိုအ်မံၚ်ကၠာရောၚ်။


==၁၀။   ခဏ်သ္ဂုတ်သွာတ် ဂဗုတ်ကွဳ==
နွံကာလမွဲတ္ၚဲ မၚ်ဗၠာဲမွဲစဝ်ကၠုၚ်ကွဳ သၞာအိန်ချဳအာဒၟံၚ် “ မဟောဟ်သဓဝွံ အၚ်ကုရရောၚ်၊  တြုံလၟောဝ်ကျာ်ရောၚ် ဒဒှ်ပညာမဟောသ်သဓ မဇၞော်အဲပပြာကတ်ညိ” အိန်ချပ်တုဲ အိန်ပလွေဟ်လထဴမွဲ စှ်ေအာဍိုက်ကွဳ  မၚ်ဗၠာဲတၠကွဳ စှ်ေကၠောန်ၜိုတ်ကဵုဇကုတုဲ စှ်ေအာတိ လံတၠကွဳ စှ်ေကၠောန်ၜိုန်ကဵုကွဳဇကုဂှ် အိန်ဇက်ကွဳဒဴအာရ၊  တၠကွဳဒြေပ်ဗက်ကွဳဇကု “ ကွဳအဲ မကၠတ်လလဴဏာရော” “ ကွဳအဲရောၚ်”အိန်ဂး ။


ညးၜါ ကယာန်ဒဝါတ်ရၚ်သ္ကံတုဲ  စိုပ်ဇြပ်ဗောဓိသတ် ဗောဓိသတ်သၟာန်ရ၊ “ မၞးတံညးၜါ မူပကယာန်ဒဝါတ်ရၚ်သ္ကံဂှ်ရော”၊  “ ကွဳအဲကမၠတ်ကလဴဏာ”တၠကွဳဂှ်ဂး ၊  “ ကွဳအဲရောၚ်” အိန်ဂးပၠန်ရ၊  “ မၞးတံညးၜါ ဒုၚ်သ္ဂုတ်သွာတ်အဲရဟာ”၊  “ ပိုဲဍိက်ဒုၚ်ရအဴ”တၠကွဳကဵုအိန်သ္ဂးရ၊  “ ဒၞာဲညးဗက်ဂွံကၠာဂှ် ဒှ်တၠကွဳရ”ဗောဓိသတ်ဂး ၊  သ္ကံဗောဓိသတ်ကဵုဗ္ဒဴဏာကွဳ တၠကွဳ ပဟိုတ်မဒှ်မၞိဟ်ပက္ကတိ ဒြေပ်ဗက်တ္ၚဲလေးဝ် ကတဴက္ဍၚ် ဒှ်တရဴဇမ္ၚောဲ ဍောၚ်ဗက်ဟွံဂွံ  အိန်ဟိုတ်ဒှ်နာဲညးဒေဝတဴသ္ကံဗောဓိသတ် မဗက်ဗ္ဒဴကွဳဂှ် အိန်ဗက်ဂွံကၠာ ခမသစိုပ်ကၠုၚ်ဗောဓိသတ်သ္ဂးရ။


“ မရာတ် လက်ကၠိုက်ခနှိက်တိ ဟွံဒးဇကုမရာတ်သွံ သမၞိဟ်ဇကုလေဝ်ဟွံမွဲသွံ မတ်လေဝ်ဟွံလၜဲတုဲ တၠအဲအိန်ရောၚ်သွံ မရာတ်ကၠတ်ကွဳညးရောၚ်သွံ၊  ပွဂှ်ဟွံကြိုက်သွံမရာတ်” “ အဲအိန်ကွေံရအဴ”အိန်ဂး ၊  ဗောဓိသတ်မိၚ်တုဲ သ္ဂးရ၊  “ ဟာဲမၞးတံညးဂမၠိုၚ် ဒဒှ်အိန်မၞုံတံတီဟာ” သၟိၚ်အိန်ကလာၚ်တိုန်လတူအကာသတုဲ ဒက်ထဝါဲဇမၞးတုဲ ကော်ဟီုကဵုဗောဓိသတ်ရ၊  “ အဲဒိုက်တုဲ အဲမကၠတ်ဟွံသေၚ် အဲပပြာကတ်ကဵုသတ္တံဂမၠိုၚ် ဒဒှ်ပညာတၠအဲ မဇၞော်ကဵုညးဇမ္ဗုဒိတ်တံဂမၠိုၚ်ညာတ်ရောၚ်” အိန်ကော်ဟီုကဵုဗောဓိသတ်တုဲ ပူရိသာတ်တံညးဂမၠိုၚ် ကၞုက်ကၞာဲဗွဲမလောန်က္တဵုဒှ်ရ။


“ မဟောဟ်သဓဝွံ တြုံတၠပညာရောၚ် ဒဵုအိန်ထောံကၠေံပြာသာဒ်ပိ  ထောံကၠေံသုဇာတာ ကၠုၚ်ပပြာကတ်ပညာ တြုံအသဝ်ကွေံသွံ” ၊  ညးဂမၠိုၚ်ထိုၚ်သးဗောဓိသတ်ဗွဲမလောန်သန်ဟေၚ်၊  အိန်တုန်လေဝ် ထိုၚ်သးဗောဓိသတ်ရ၊  တြုံဝွံလၟောဝ်ကျာ်ရောၚ်၊  ဖျိုက်သတ် ဂြၚ်ဓဝ်သတ္တံတဏီဒၟံၚ် ပ္ဍဲသြဃဘဝသံသာ သံယောဇိုန် အပ္ပဘပန်  ဟံၚ်ဖျဴဏာသတ္တံဂမၠိုၚ် ပ္ဍဲမြုကၟိန်နိဗ္ဗာန်မဆောတ်ဟွံမွဲရ။


အိန်ထိုၚ်သး ဗြဴတြုံလေဝ်ဒှ်ကျာ်၊  ပွသမ္ဘာဝွံ ကျာ်ဆေဝ်ဒဝ်ရောၚ်၊  “ ပွသာ်ဝွံ  မၞးလ္ပပကြဴ” ဗောဓိသတ်မ္ဒးဆေဝ်ဒဝ်ရောၚ်၊  “ ဟွံဒးဆေဝ်ဒဝ်ဟာ ဗောဓိသတ် မပတၠပညာအလုံဂတာဇမ္ဗုဒိပ် ညးမပ္ကာန်ရၚ်ဟွံမွဲရ၊  ဒဒှ်တၠပညာ ဗောဓိသတ် ခိုၚ်သးကေတ်ဇကု ညးဂမၠိုၚ်သ္ဂးမဟောဟ်သဓဝွံ မဓယှ် ပညာဇကုဟွံသေၚ်” အိန်မကဵုရောၚ် မဓယှ်တှ်ကေတ် သမၠီုတံသ္ဂး ဟိုတ်ဂှ်ရ ဗောဓိသတ်ဆေဝ်ဒဝ်ရောၚ်။


ပ္ဍဲဇာတ် ကုသတေံ ဗောဓိသတ် တောံကၠေံ ကမိန်က္ဍိုၚ်ဗ္တာၚ်ဒဴ  ပ္ၚောံဗက်အာပြဘဝေတဳ တၠသမ္ၚေဟ်ရုပ် ပတၠလျး ပန်ဟတ် ထပှ်ဂိတု ဂၠေၚ်ပုၚ် တပ်ပ္ကဴဒုၚ်တဴ ဒဒိုက်ချိန်ခဏဂှ် ပၞာန်ထပှ်မုက် ကၠုၚ်ဗိုၚ်ဍုၚ်ရ၊ ကၠုၚ်မိက်ပြဘဝတဳ  ကာလဂှ် အဲသၟိၚ်ကုသသၞုံ သ္ဇက်ကျာညးသၞုံဟာ မၞိက်ရတ်အနဂ္ဃရတ်ကၟက်ကအ်မွဲ အိန်ထလိုက်စုတ်ပ္ဍဲကအ်ဗောဓိသတ် စၠးစရာဲဗောဓိသတ် ညံၚ်အိန်ဗၠာဲကာလဂှ် ဗောဓိသတ်ကဵုရမျာၚ် ဇမၞးပၞာန်ထပှ်မုက် ဗြုပေက်အာရ၊  ဒယှ်ဗောဓိသတ်ဂှ် အိန်မရီုညးမ္ဂး  ဟိုတ်ဂှ် ဗောဓိသတ် မဆေဝ်ဒဝ်ကၠေံရောၚ်၊  “ မရာတ်ပွဝွံလ္ပပကြဴ” အိန်မိၚ်တုဲ တိန်အာသွဝ်တာဝတိံရ။


အမာတ်ဇၞော် ဆမညာတ်ကၠံၚ်ဒၟံၚ် ဓယှ်တှ်ဂှ် ဇကုအမာတ် သမုဒမြဴဒၟံၚ် အမာတ်တိုန်ပ္တီသၟိၚ်ရ၊  သၟိၚ်မိၚ်တုဲ ဟီုကဵုအစဟာပန်ရ၊  ဗောဓိသတ်မပ္တုဲဂဗုတ်အိန်ဂှ် သၟိၚ်မိၚ်တုဲ သၟိၚ်အိုဟ်တၟိုဟ်တဴစိုတ်ဗွဲမလောန်ရ၊  “ မဟောဟ်သဓ တၠပညာ သကာဇၞော်က္ဍၚ်သန် ပိုဲဒုၚ်ပ္တိုန်နၚ်ရဟွံဂွံဟာ”တၠညးဂး ၊  အစာသိုန်ဟိုတ်မဂမ္တက်ပ္ဍဲလာဘတုဲ “ အေၚ်ဒုၚ်ညိကၠာမရာတ် လ္ပပြဟ်စိုတ်ဏီ  အမာတ်ဇၞော် ကဵုဒိုအ်ညိကၠာ” ဂးတုဲ အမာတ်ဇၞော်မ္ဒးဒိုအ်ဒၟံၚ်ရ။


==၁၁။   ခဏ်သှ်ထ္ၜးကဵုပုစ္ဆာလေံဗဝုတ်ကြက်လကမ်==
“ ယွံမရာတ် ပိုဲစံၜတ်ညိကၠာ ပညာဍေံသၞုံပိုဲသတီရ၊  လေံဗဝုတ်ကြက်လကံဂှ် ဗုတ်ပ္ညဳကၠေံတံကၞောတ်တုဲ စကာသၞာဲဒဴ ကဵုဖျေံဏာကဵုသေဋ္ဌဳလ္ၚီ” သာ်ဝွံသၞာဲဒဴဂး  “ မၞးတံမၞုံပညာမဂၠိုၚ်သန်လေံဝွံ တံလေဝ်ကဵုဂွံတီ ကၞောတ်လေတ်ကဵုဂွံတီ ယဝ်ရဟွံတီ ဒဏ်လ္ၚီပြာပ်ကဵု” ညးဂမၠိုၚ်ဟွံတီဖေက်က္ဍၚ်သန်  မိကဵုမကော်ဗောဓိသတ်  ဗောဓိသတ်စိုပ်တုဲ သေဋ္ဌဳဂမၠိုၚ် ဟီုကဵုဗောဓိသတ်းရ။


“ ယွံတၠပညာလေံဝွ  သၟိၚ်ကဵုသၞာဲဒဴ  ဖျေံနၚ်ကဵု ဂွံတီတံကၞောတ် ဣၚုဟ်မ္ဂး”  ဗောဓိသတ် ဒဒှ်မဒှ်တံကၞောတ်ဂှ်  ဗောဓိသတ်တီမိက်ဖ္အိုတ်စိုတ်ညးဂမၠိုၚ်တုဲ  ဒေါဝ်လေံဂှ် ဒက်လဝ်တောဝ်ဍာ်မွဲ ထး ကဵုကေတ်နၚ်တုဲ တလီုဖျေံပ္ဍဲဍာ်ထးဂှ်ရ၊  ဒၞာဲဍေံမတဏီကၠာဂှ် ဒှ်တံရ၊  ဒၞာဲမတဏီကြဴဂှ်ဒှ်ကၞောတ်ရ၊  ဗောဓိသတ် ဗဗဵုညးဂမၠိုၚ်တုဲ ရဴဝွံသ္ဂးရ၊  “ မၞးတံညာတ်ရဟာ” “ ပိုဲဍိက်ညာတ်ရအဴ”ညးဂမၠိုၚ်ဂး၊  အမာတ်ဂှ်ညာတ်တုဲ တိုန်ပ္တီသၟိၚ်ရ၊ သၟိၚ်မိၚ်တုဲ ဟီုထိုၚ်သးဗောဓိသတ်ဗွဲမလောန်ဟေၚ် တုဲသၟိၚ်ဟီုကဵုအ္စာသိုန်ရ၊  “ ယွံအ္စာသိုန် ပိုဲပ္တိုန်နၚ်ရဟွံဂွံဟာ”သၟိၚ်ဂး၊  “ အေၚ်ဒုၚ်ညိကၠာမရာတ်” အ္စာသိုန်ဂးတုဲ ဒိုအ်မံၚ်ကၠာရောၚ်။



==၁၂။   ခဏ်သှ်ထ္ၜးကဵုပုစ္ဆာဗြံက်က္ဍိုပ်==
“ ပိုဲစံၜတ်ညိကၠာမရာတ်” အစာသိုန်ဂး၊  “ မူဒှ်အ္စာသိုန်မစံရော”သၟိၚ်ဂး၊  “ ဗြံက်က္ဍိုပ်တြုံဗြဴ ပိုဲဍိက်မစံ” အ္စာသိုန်ပ္တီသၟိၚ်တုဲ စကာသနာဲဒဴ ကဵုဖျေံဏာ ဗြံက်က္ဍိုပ် မၞိဟ်ၜါ “ ဗြံက်က္ဍိုပ်တြုံကဵုဂွံတီ  ဗြံက်က္ဍိုပ်ဗြဴကဵုဂွံတီပြဟ်တုဲ ယဝ်ရဟွံတီ ဒဏ်လ္ၚီပြာပ်ကဵုရောၚ်”ဂးတုဲ ညးဂမၠိုၚ်ဟွံတီ ဖေက်က္ဍၚ်သန် ကဵုအာကော်ဗောဓိသတ် ဗြံက်က္ဍိုပ်ၜါ ထ္ၜးကဵုဗောဓိသတ်ရတုဲ ဗောဓိသတ်သ္ဂးရ၊  “ ဣဝွံ ဗြံက်က္ဍိုပ်တြုံသ်ၚတဲဒေါဝ် ဣဝွံ ဗြံက်က္ဍိုပ်ဗြဴ သဝ်ဗၠေၚ်ဒၟံၚ်ညိ၊  မွဲသာ်တုန် က္ဍိုပ်တြုံကြဳ  က္ဍိုပ်ဗြဴဇုတ်သတီု” ဗောဓိသတ်ထ္ၜးကဵုညးဂမၠိုၚ် သီုကဵုသနာဲဒဴရ၊  သနာဲဒဴတိုန်ပ္တီသၟိၚ် သၟိၚ်မိၚ်တုဲ ထိုၚ်သးဗောဓိသတ်ဗွဲမလောန် သၟိၚ်ဟီုကဵုအစာသိုန်ရ၊  “ ပိုဲပတိုန်နၚ်ရဟွံဂွံဟာ”သၟိၚ်ဂး “ လ္ပပတိုန်ဏီမရာတ်”အစာသိုန်ဂးတုဲ ဒိုအ်မံၚ်ကၠာရောၚ်။



==၁၃။   ခဏ်သှ်ထ္ၜးကဵုပုစ္ဆာၝောံကၟက်==
“ ယွံမရာတ် ပိုဲစံၜတ်ညိကၠာ” အစာသိုန်ဂး ၊  “ မူဂှ်အစာသိုန်မစံၜတ်ရော”သၟိၚ်ဂး ၊  “ က္ဍိုပ်ဇြုံကၟက် က္ဍိုပ်ဇြုံၝောံပိုဲစံၜတ်ရ”၊ စကာသနာဲဒဴ ကဵုဖျေံဏာဂး  ကဵုညးကွာန်ပါစိနယာဝမစ္ဆောတဂါံ၊  “ က္ဍိုပ်ဇြုံကၟကဵုဂွံတီ က္ဍိုပ်ဇြုံၝောံကဵုဂွံတီ ယဝ်ရဟွံတီ ဒဏ်လ္ၚီပြာပ်ကဵု”၊  ညးကွာန်ဟွံတီ ဖေက်က္ဍၚ်သန်  ကဵုကော်မဟောဟ်သဓရ၊  မဟောဟ်သဓညာတ်တုဲ “ ဣဝွံ က္ဍိုပ်ဇြုံကၟက် ဣဝွံက္ဍိုပ်ဇြုံၝောံ” ထ္ၜးကဵုညးဂမၠိုၚ်ရ၊  “ သဘဴက္ဍိုပ်ဇြုံက် ဟဗာပ်ဒၟံၚ်  သၞော်ကြဳ  ဗတဍေံတ္ၚံက်  က္ဍိုပ်ဇြုံၝောံသွဝ် ဗ္တသဏောတ်သၞော်သတီု  သာ်ဝွံ  တၟေၚ်ဇြုံၝောံကၟက်ရ”။


သနာဲဒဴညာတ်တုဲ တိုန်ပ္တီသၟိၚ်ရ၊  “ သၟတ်ထပှ်သၞာံဝွံ နွံကဵုပညာက္ဍၚ်သန်” သၟိၚ်ထိုၚ်သးဗွဲမလောန်ဟေၚ် တုဲသၟိၚ်သ္ဂးရ၊ “ ယွံအစာသိုန်  ပိုဲပ္တိုန်နၚ်ရဟွံဂွံဟာ”  “ ပိုဲစံၜတ်ညိကၠာအဴ” အစာသိုန်ဂးတုဲ သၟိၚ်အမာတ်ကဵုဒိုအ်ဒၟံၚ်ကၠာရောၚ်။



==၁၄။   ခဏ်သဟ်ထ္ၜးကဵုပုစ္ဆာစာၚ်==
တုဲအစာပန် စကာသၞာဲဒဴ  ကဵုစှ်ေကွာန်ပါစိနာယဝမစ္ဆေတဂါံအသံသၟိၚ်နွံ “ ဂၠဴဥသဘဗတာၚ် ဒြၚ်တဴပ္ဍဲဇိုၚ်ဗအ်တဴပ္ဍဲက္ဍိုပ်  မွဲဗ္တံပိဝါကဵုဒြဟ်ဂှ် ဥသဘဂှ် ကဵုပလံၚ်ပတိုန်နၚ်ဗွဲပြဟ်”  ညးကွာန်တံဟွံတီဂၠဴဥသဘတုဲ က္တဵုဒှ်ဖေက်က္ဍၚ်သန်၊  “ မစိလှ်ေတဴဥသဘ ဒြၚ်တဴပ္ဍဲဇိုၚ်  ဗအ်တဴပ္ဍဲက္ဍိုပ်  ဗွဲဗ္တံပိဝါဒြဟ်မ္ဂးဝွံ  ဟွံမိၚ်မွဲလှ်ေသွံ  သၟိၚ်ဝွံ ပဒဒိုက်ကဵုပိုဲရောၚ်”  ညးကွာန်ဂမၠိုၚ် ဖေက်က္ဍၚ်သန် ကဵုကော်ဗောဓိသတ်ရ။


ဗောဓိသတ် မိၚ်ဂလာန်တုဲ ဗောဓိသတ်သ္ဂးရ၊  “ မၞးတံညးဂမၠိုၚ် လ္ပဒိုက်စိုတ်ရ သၟိၚ်စံအဲရောၚ်၊  ယွံမၞးတံ စာၚ်ကၟက်ဗ္တာၚ်မွဲကေတ်နၚ်ညိ၊  မၞိဟ်တြုံမွဲ ဍေံတီခၠေဝ်သှ်ဂှ် ဗောဓိသတ်ကဵုကော်နၚ်တုဲ စာၚ်ကၟက်ဗ္တာၚ်တွံ စကာကဵုတိုန်ကွာဲသၟိၚ်ရ၊  သၟိၚ်ညာတ်တုဲ  တက်တဲဂြိုၚ်တိုန်ရ၊  “ ယွံမစာၚ်ဝွံပမတိုန်ကွာဲအဲရော” သၟိၚ်ဂး၊  မဟောဟ်သဓတၠပညာ စကာကဵုတိုန်ကွာ်သၟိၚ်ရောၚ်အဴ” မၞိဟ်ဂှ်ဂး ၊  သၟိၚ်မိၚ်တုဲ ထိုၚ်သးမဟောဟ်သဓ ဗွဲမလောန်ဟေၚ်၊  တုဲသၟိၚ်ဟီုကဵုအစာသိုန်ရ၊  “ ယွံအစာသိုန် ပိုဲပ္တိုန်နၚ်ရဟွံဂွံဟာ” “ အေၚ်ညိကၠာမရာတ်”  အစာသိုန်ဂးတုဲ ဒိုအ်မံၚ်ပၠန်ရောၚ်။



==၁၅။   ခဏ်သှ်ထ္ၜးကဵုပုစ္ဆာမၞိက်==
သၟိၚ်စကာသၞာဲဒဴအာပတီသေဋ္ဌဳ “ မၞိဟ်ထပှ်ပၚံက်ဝွံ  ဇုက်တရေံဂှ် ဒကုတ်အာ ဇုက်တၟိစၚ်နၚ်ပြဟ်  ယဝ်ရစၚ်ဟွံဒး  ဒဏ်လ္ၚီပြာပ်ကဵု” ညးဂမၠိုၚ်မိၚ်တုဲ ဖေက်က္ဍၚ်သန်  ကော်မဟောဟ်သဓရ၊  မဟောဟ်သဓညာတ်တုဲ တောသုတ်တၟိၜန်ရ၊  မုဟ်သုတ်ဂှ် ကဵုဖဍုက်လဝ်ဍာ်သာဲမုဟ်သုတ် စၚ်လဝ်တောဂှ် စွံလဝ်ပ္ဍဲသြိုၚ်ခမောတ်  ခမောတ်ဂွံမသူဍာ်သာဲတုဲ တောဝ်တရေံဂှ် ခမောတ်ဂိုၚ်ပတိတ်နၚ်တောဝ်သုတ်တၟိဂှ် ဂိုၚ်ပၠောပ်ဏာဒၞာဲစၚ်တရေံဂှ်ရ၊  သၞာဲဒဴညာတ်ပွ  ဗောဓိသတ်သာ်ဂှ်တုဲ တိုန်ပ္တီသၟိၚ်ရ၊ သၟိၚ်မိၚ်တုဲ  အိုဟ်တၟိဟ်တဴစိုတ်ဗွဲမလောန်သန်ဟေၚ် တုဲသၟိၚ်သ္ဂးရ၊ “ ယွံအစာသိုန်  ပိုဲပတိုန်နၚ်ရဟာ”  “ လ္ပပတိုန်ဏီအဴ”  အစာသိုန်ဂးတုဲ ဒိုအ်မံၚ်ကၠာပၠန်ရောၚ်။



==၁၆။   ခဏ်ခၠေဝ်သှ်ထ္ၜးကဵုပုစ္ဆာသၠးဂဝ်==
တုဲသၟိၚ်စကာသၞာဲဒဴ  ကဵုစှ်ေဟီုကဵုသေဋ္ဌဳဗ္ၚ ဂၠဴကၟက်မွဲ စကၟတ်ဖဲတုဲ ဂၞဴဍံၚ်ဒၟံၚ်ညံၚ်ကောန်မၞုံပ္ဍဲကီု  စကာသၞာဲဒဴကဵုပလံၚ်ဖျေံဏာကဵုသေဋ္ဌဳဂမၠိုၚ်ရ၊  “ ဂၠဴဝွံ ပဋိသန္ဓိဍေံ ဆိုက်သန်  မၞးတံသၠးကဵုဂွံကောန်ဍေံ  ကောန်ဍေံပလံၚ်ပတိုန်ဗွဲမပြဟ်  မၞးတံသၠးဟဒှ် ဒဏ်လ္ၚီပြာပ်ကဵု”  သေဋ္ဌဳဂမၠိုၚ်မိၚ်တုဲ ဟီုကဵုဗောဓိသတ်ရ၊  မိဗောဓိသတ်အာကော်ဗောဓိသတ်ရ။


ဗောဓိသတ်မိၚ်တုဲ တြုံမွဲ ဍေံမခၠေဝ်သှ်လေပ်ဂှ် ဗောဓိသတ် ကဵုကော်နၚ်ရ၊  တုဲဗောဓိသတ်ဗ္တောန်ကဵုတြုံဂှတုဲ ကဵုတိုန်ပ္တီသၟိၚ်  “  ယွံမရာတ်  မအဲဍိက်မွဲ ဒှ်သီုပဋိသိန္ဓိ ဒှ်အာဗၞတ်စှ်ဂိတု ကောန်ဟွံသၠးနူဇကုဏီ  မအဲဍိက် သဳချိုတ်လေဝ်ဟွံတီ  တၠအဲ မဒှ်ဨကရာတ်  သှ်ဗလးဒဒိုက်မအဲဍိက်ညိ” သၟိၚ်မိၚ်တုဲ ပဏတ်က္တဵုဒှ်တုဲ ရဴဝွံသၟိၚ်သ္ဂးရ၊  “ မူစိလံတြုံသၠးဂဝ်နွံမွဲလှ်ေဟ” သၟိၚ်ဂး ၊  “ တြုံသၠးကောန်ဟွံမွဲ  မရာတ်မ္ဂးဂှ် ပဂၠဴကၟက် မရာတ် ပလံၚ်ဖျေံကဵုညးကွာန် ပါစိနယဝမစ္ဆေတဂါံ မကဵုသၠးကောန်ဂှ်ရော”  ဍေံဂး၊  “ ဟာဲမၚ်ဗၠာဲညးဂှ် ကဵုခၠေဝ်ရဴဝွံရော”သၟိၚ်ဂး၊  “ မဟောဟ်သဓ တၠပညာမကဵုအဲဍိက် မခၠေဝ်ရောၚ်အဴ”  ဍေံဟီု၊   သၟိၚ်မိၚ်တုဲ တက်တဲဂြိုၚ်တိုန်ရ။


မဟောဟ်သဓဝွံ  တြုံလၟောဝ်ကျာ်ရောၚ်၊  ၜိုန်ဒှ်ကောန်ၚာ် အယုက်ထပှ်သၞာံကီု ပညာပြဲကွေံသွံ သၟိၚ်ဂးတုဲ  သၟိၚ်ကော်အစာသိုန်ရ၊  “ ယွံအစာသိုန်  ပိုဲပတိုန်နၚ်ရဟွံဂွံဟာ” “ လ္ပပ္တိုန်ဏီ အေၚ်ဒုၚ်ညိကၠာမရာတ် ပိုဲစံၜတ်ညိကၠာ” ဂးတုဲ  စကာသၞာဲဒဴ ကဵုစှ်ေဟီုကဵုသေဋ္ဌဳ အရေဝ်တၞဟ်ပၠန်ရောၚ်။



==၁၇။   ခဏ်သှ်ထ္ၜးကဵုပုစ္ဆာပုၚ်==
“ ယွံသေဋ္ဌဳတံ  အသံသၟိၚ်နွံ  ကဵုတောမ်ပ္တိုန်ပုၚ်ပြဟ်  ထၟာဲဟသေၚ်ကဵုထၟာဲ၊  ဍာ်ဟသေၚ်ကဵုဍာ်၊  က္ဍိုပ်ဖဴဟသေၚ်ကဵုက္ဍိုပ်ဖဴ၊  ပၟတ်ဟသေၚ်ကဵုပၟတ်၊  အောဟ်ဟသေၚ်ကဵုအောဟ်၊  သ္ၚုဟသေၚ်ကဵုသ္ၚု၊  တြုံဗြဴလ္ပကဵုတောမ်ပုၚ်  ၊ နူတရၚ်ဇၞော်လေဝ် လ္ပကဵုပတိုန်” သေဋ္ဌဳဂမၠိုၚ်မိၚ်တုဲ ကဵုအာကော်ဗောဓိသတ် ဗောဓိသတ်မိၚ်တုဲ ကေတ်ထၟာဲသွ ပထၟာဲပုၚ် ၊ ကၞန်သ္ၚု ပသ္ၚု  ဍာ်လမၠာၚ်ပဍာ်က္ဍိုပ်ဖဴ  ကၠောန်လဝ်နကဵုတိုၚ်ဆု ဍုက်က်ပိတၞုၚ်ပက္ဍိုပ်ဖဴ  သၠဆုပအှော်  ဒ္ၚေါဝ်ထံၚ်ပပၟတ်  မၞိဟ်နပုံသ္ကပဏ္ဍုက် မၞိဟ်တြုံဟွံသေၚ်  မၞိဟ်ဗြဴဟွံသေၚ်  မကဵုတောမ်တြဴသြော်မကဵုပ္တိုန်  တြၚ်အလဲမကဵုလုပ်  မဟောသ်သဓ ဗ္တောန်ကဵုမၞိဟ်ဂှ် ကဵုပ္တိုန်ကဵုသၟိၚ်တုဲ ကဵုကွာဲသၟိၚ်ရ။


သၟိၚ်ညာတ်တုဲ သၟိၚ်သၟာန်၊ “ ညးဂှ်မကဵုပ္တိုန်ပုၚ်ဝွံရော ” “ မဟောဟ်သဓ တၠပညာမကဵုပ္တိုန်” မၞိဟ်ဂှ်ဂး၊  သၟိၚ်မိၚ်တုဲ  သၟိၚ်သ္ဍိုက်မၠိက်ဗောဓိသတ်ဗွဲမလောန်ဟေၚ်၊ ပ္ဍဲဂှ် အ္စာသိုန် သၟိက်ပၠီုတြုံတၠပါရမဳတုဲ ကဵုစှ်ေဟီုကဵုသေဋ္ဌဳဂမၠိုၚ် အရေဝ်တၞဟ်ပၠန်ရောၚ်။



==၁၈။   ခဏ်သဟ်ထ္ၜးကဵုပုစ္ဆာဇုက်ဗတဳ==
“ ယွံသၞာဲဒဴ  ရဴဝွံဗှ်ေစှ်ေဟီု” “ ဇုက်သရေၚ်ထဝ် တၠညးဇုက်ဗ္တဳဂှ် ဒကုတ်အာ ကဵုၜန်ပ္တိုန်နၚ်ပြဟ်  မၞးတံၜန်ဟွံဒှ် ဒဏ်လ္ၚီပြာပ်ကဵု” သေဋ္ဌဳဂမၠိုၚ် မိၚ်ဖေက်က္ဍၚ်သန်  မစိလှ်ေဇုက်ဗ္တဳ ညးၜန်မိၚ်ကီုဟာ တၠညးဂစိုတ်ပိုဲရောၚ် သေဋ္ဌဳဂမၠိုၚ်ဂးတုဲ  ကဵုအာကော်ဗောဓိသတ်ရ။


“ တိုၚ်ဥပ္ပတိဂလာန်ဂှ်  ဗောဓိသတ်မိၚ်တုဲ ဂးကဵုညးဂမၠိုၚ်ရ၊  ယွံမၞးတံညးဂမၠိုၚ်  လ္ပဖေက်ရသၟိၚ်စံအဲရောၚ်၊  ပညာအဲနွံဟာဟွံမွဲဟာ သမိၚ်သၟိက်တီရောၚ်” တုဲမၚ်ဗၠာဲမွဲ  ဗောဓိသတ်ကဵုကော်နၚ် စကာတိုန်ဟီုကဵုသၟိၚ် “ ယွံမရာတ် မရာတ်ကဵုၜန်ဇုက်ဗ္တဳမ္ဂးဂှ်  ဇၞော်သွတ် ပိုဲဍိက်ဟွံဂွံတီရအဴ၊  ဇုက်ဗ္တဳမရာတ်တရေံဂှ် ဆသှ်ေမွဲသ္ၚမွဲလပုဟ်ကီုမွဲ  တာကီု  ဂွံဇၞော်သွတ်ဂှ် ဂွံညာတ်တုဲ ပိုဲဍိက်သၜန်ဒးရောၚ်အဴ”  မၞိဟ်ဗောဓိသတ်  စကာပ္တိုန်ဂှ် ဂးကဵုသၟိၚ်ရောၚ်။


သၟိၚ်မိၚ်ဂလာန်ဂှ်တုဲ “ ညးဂှ်မကဵုခၠေဝ် ရဴဝွံရောၚ်” သၟိၚ်သၟာန်တိုန်၊  “ ယွံမရာတ် မဟောသ်သဓ တၠပညာမကဵုခၠေဝ်ရောၚ်အဴ” သၟိၚ်မိၚ်တုဲ  ထိုၚ်သးဗောဓိသတ်ရ၊  “ မဟောသ်သဓဝွံ မဟာပုညော၊  ပညာဇၞော်က္ဍၚ်သန်သွံ” သၟိၚ်ဟီုထိုၚ်သးတဴရ၊  တုဲသၟိၚ်ကော်နၚ်အစာသိုန်တုဲ မဟောဟ်သဓဝွံ ပ္တိုန်နၚ်ဂွံရဟာ”  “ ယွံမရာတ် အေၚ်ဒုၚ်ညိကၠာ၊  လ္ပပြဟ်စိုတ်ဏီ  စံၜတ်ရံၚ်ပရောသ္အာၚ်ညိကၠာ” အစာသိုန်ဂးတုဲ ဒိုအ်မံၚ်ပၠန်ရောၚ် 



==၁၉။   ခဏ်ခၠေဝ်သှ်ထ္ၜးကဵုပုစ္ဆာကၟာ==
တုဲဟေၚ် သၟိၚ်စကာသၞာဲဒဴ  ကဵုစှ်ေဟီုကဵုသေဋ္ဌဳဂမၠိုၚ်ပၠန်ရ၊  “ ယွံသေဋ္ဌဳတံ လၟုဟ်ဝွံ ကၟာပ္ဍဲဝၚ်သၟိၚ်လီုအာ ကၟာပ္ဍဲကွာန်ပါစိနယဝစ္ဆေတဂါံ  ကဵုဇက်ပ္တိုန်နၚ်ပြဟ်  ဒဂးမုက်သမှုက်သၟိၚ်  ကဵုဇက်ပ္တိုန်လဝ် ဟွံဇက်ပ္တိုန်ရယဝ်သ္ဒဟ် ဒဏ်လ္ၚီပြာပ်ကဵု” သေဋ္ဌဳဂမၠိုၚ်မိၚ်တုဲ  ဖေက်က္ဍၚ်သန်တုဲ ရဴဝွံသေဋ္ဌဳဂမၠိုၚ်သ္ဂးရ၊  “ ယွံမၞးတံ  မစိလှ်ေကၟာလစ မကဵုဇက်ပ္တိုန်ဝွံမိၚ်မွဲၜါဝါရော၊  သၟိၚ်ပၠေၚ်ပိုဲရောၚ်”  သေဋ္ဌဳလ္ၚီ ဖေက်က္ဍၚ်သန်တုဲ ကဵုအာကော်မဟောဟ်သဓ အတိုၚ်ဒဒှ်ဂှ်  သေဋ္ဌဳဟီုကဵုမဟောဟ်သဓရ၊ တုဲတှ်ေမဟောဟ်သဓသ္ဂးရ။


“ ယွံမၞးတံ လ္ပဒိုက်စိုတ်ရ၊  သၟိၚ်ဝွံညးစံအဲရောၚ်” ဗောဓိသတ်သ္ဂးတုဲ  မၚ်ဗၠာဲၜါပိ ဗောဓိသတ်ကဵုကော်နၚ် ကဵုရပ်တိကလောံ ကဵုရပ်ဇုက်ကဵုဂေတ်ပ္တိုန်ပ္ကဴဒကှ် သီုကဵုလေံတဏှ်ဇကု သီုထရီုသီုကဵုယာတ်  မတ္ၚေက် ဗောဓိသတ်ဗ္တောန်ဖျောန်မၞိဟ်တံဂှ်တုဲ ကဵုတိုန်ပ္တီသၟိၚ်ရ။


“ ယွံမရာတ်  ပိုဲဍိက်မဇက်ပ္တိုန်ကၟာနူဗ္ၚတေံ ကၟာပိုဲဍိက်စိုပ်ုဒဵုဇိုၚ်ဍုၚ်မရာတ်ရ၊  ကၟာပိုဲဍိက်ဟိုတ်ဒှ်ကၟာဗ္ၚ ဍေံညာတ်ကၟာဍုၚ်မြုပြလက်ရာန်တုဲ ကၟာပိုဲဍိက်လကိုတ်ရုန်ဒဴ  ၜိုန်ပိုဲဍိက်တံဒဇက်တက်ၜုၚ် ဇုက်ဒကုတ်အာတုဲ ဍေံဒြေပ်ကလေၚ်စှ်ေအာဒဵုဒၞာဲဍေံပၠန်ရ၊ ကၟာဍုၚ်မရာတ်ဝွံ  ကဵုဍေံစှ်ေဒုၚ်ကၟာဗ္ၚပိုဲဍိက်တံညိ တုဲဟေၚ် ဍေံဂံၚ်တိုန်ရောၚ်မရာတ်” မၞိဟ်တံဂှ်လ္ၚောဝ်ပ္တီသၟိၚ်ရ။


သၟိၚ်မိၚ်တုဲ သၟိၚ်သ္ဂးရ၊  “ ညးဂှ်မကဵုခၠေဝ်ရဴဝွံရော” တၠညးသၟာန်၊  “ မဟောဟ်သဓကဵုခၠေဝ်ရောၚ်အဴ” မၞိဟ်တံဂှ်ဂး ၊  သၟိၚ်မိၚ်တုဲ  ထိုၚ်သးဗောဓိသတ်ဗွဲမလောန်သန်ဟေၚ်၊  မွဲသာ်တုန်  ဗတ်ရသၟိၚ်ဂး ညံၚ်မသ္ဂောံပ္တိုန်ကဵု ပ္တိုန်နၚ်ကၟာလစဂှ်  ဗတ်ရသၟိၚ်ဟီုကွေံမ္ဂးလေဝ် ကြဳဇှ်ကုသဵုပညာဗောဓိသတ်ပ္တိုန်မာန်ရောၚ် မူဟိုတ်ရော။



==၂၀။   ခဏ်ကျာ်တြဲတွံထ္ၜး အတိက်ကြဳဇှ်ကုသဵု ပညာဗောဓိသတ်==
အတိက်တေံ ဗောဓိသတ်ပိုဲ  မဂၚေၚ်ဘဴ  သံသာကာလဒှ် ဓမ္မဇာတ်တေံ ဒှ်အမာတ်သမိၚ်ဍုၚ်ဗရာန္နသဳ  သၟိၚ်မသ္ဂောံပၠေၚ်ကၠေံ  အမာတ်တုဲ သၟိၚ်ဟီုကဵုအမာတ်ရ၊  “ ယွံအမာတ်  မွဲဗ္တံဏံဥဒျာန်လေဝ်မွဲ  ပြာသာဒ်ထပှ်ဘုံ  ဒကှ်မသုန်သွာၜါညံၚ်ဂွံက္တဵုဒှ်” သၟိၚ်ဂး အမာတ်ဂွံမိၚ်တုဲ  စံၚ်တူတဴရ၊ သၟိၚ်ပၠေၚ်ကၠေံအဲကွေံကွေံရောၚ်သွံ  တသိုဟ်ထဟးမဒၟံၚ်  ပ္ဍဲဂၠံသ္တိက် ကုသဵုအတိက်ကၠုၚ်ဟီုကဵုအမာတ် “ ယွံတၠကုသဵု  လ္ပစံၚ်တူရ၊  ကုသဵုနွံအိန်ဒးချဳဒၟံၚ်စှ်ေခၞံကဵုရ”။


ပ္ဍဲချိုန်ဗ္တံဂှ်ဟေၚ် ပြသာဒ်သီုလျးရတ်ထပှ်ဘုံ  ဥဒျာန်သီုကၟာလစ  ဒကှ်မသုန် သွာၜါ ဒှ်ပဝေၚ် ၜိုပ်မာဂမၠိုၚ်က္တဵုဒှ်ရ၊  ယးဂှ်  အမာတ်ဇၞော်တိုန်ပ္တီသၟိၚ်ရ၊  တုဲသၟိၚ်ဂွံဝေၚ်ကၟာလစဥဒျာန် သၟိၚ်အိုဟ်တၟိုဟ်စိုတ်ဗွဲမလောန်  ဟိုတ်ဂှ်ရ သတ်တၠကုသဵုညးပၠေၚ်ဟွံမာန်ဟေၚ်၊ ညံၚ်ကၠေၚ်မတဴလတူဍာ်ကီု အဏံဗောဓိသတ် သၟိၚ်မကဵုပ္တိုန်ကၟာဥဒျာန်  ဟွံဒှ်မ္ဂးလ္ပသၠေဟ်ရ။



==၂၁။   ခဏ်သၟိၚ်ဝိဒေဟရး တိတ်အာပ္ဍဲကွာန်==
သၟိၚ်ဝိဒေဟရး  မိၚ်သ္ကံဗောဓိသတ်  မဟီုကဵုတိုန်ခၠေဝ်တုဲ  သၟိၚ်အိုဟ်တၟိုဟ်စိုတ်  သၟိၚ်သ္ဍိုက်ဆာန်ဗောဓိသတ်ဗွဲမလောန်သန်  ညံၚ်ကောန်မက္တဵုဒှ်နူသြိုဟ်ကီုတုဲ သၟိၚ်ဂးရ၊  “ အစာသိုန်ဝွံ ဇလိၚ်ဂလာန်ကဵုအဲရောၚ်၊ မဟောဟ်သဓ တၠပညာမပြာကတ်ဒၟံၚ်အလုံဂတာဇမ္ဗုဒိပ်ဝွံ  ၜိုန်ဒှ်ထပှ်သၞာံကီု ပ္တုဲဂဗုတ်သှ်သၟာန်ညး  ညးမ္ဂးအိုဟ်တၟိုဟ်စိုတ်  တြုံဝွံလၟောဝ်ကျာ်ရောၚ်” သၟိၚ်ချပ်ဗစာရဏာ သၟိၚ်သ္တိက်ဟွံလှိၚ်မံၚ်ဟွံသိုက်  စံၚ်တူတဴ လံမသ္ဂောံဗောဓိသတ် စိုတ်ကၞုက်ကၞာဲတဴဒၟံၚ်တုဲ  သ္ဂးကဵုအစာပန်ရ၊  “ ယွံအစာပန်  မဟောသ်သဓတၠပညာဂှ်  စှ်ေဒုၚ်ပ္တိုန်နၚ်ပြဟ်” သၟိၚ်ဂးကဵုအစာပန်ရ၊  အစာပန် မိၚ်အသံသၟိၚ်တုဲ ရဴဝွံသ္ဂးရ။


“ ယွံမရာတ် လ္ပပြဟ်စိုတ်ဏီ  အေၚ်ဒုၚ်ညိကၠာ” အစာပန်ဂး ၊  ယးဂှ် သၟိၚ်ဍိုက်ချေံဗ္တာၚ်မ္ၚဵု သၟိၚ်စှ်ေဒုၚ်မဟောဟ်သဓရ၊  စိုပ်ဒေါဝ်တရဴ  ဇိုၚ်ချေံသၟိၚ်ဒတုံစှ်ေဒြၚ်ဗအက်  သၟိၚ်ကလေၚ်စဴကၠုၚ် ယးဂှ် အစာပန်သၟာန်သၟိၚ်ရ၊  “ ယွံမရာတ် တဏေံဂယး  မရာတ်စှ်ေဒုၚ်မဟောဟ်သဓ စိုပ်ဒေါဝ်တရဴ ဇိုၚ်ချေံမၚ်္ဂလမရာတ်  လီုအာညးမ္ဂး  အဲဍိၚ်မိၚ် ဒှ်ကွေံဟာမရာတ်”  “ ဒှ်ကွေံရအစာပန်” သၟိၚ်ဂး ၊   “ ယွံမရာတ် ပွမပြဟ်ပြေဟ်  ဟိုတ်မရာတ် မ္ဒးပ မ္ဒးဒှ်ဟွံသေၚ်ဟာ၊  ဟိုတ်မရာတ်ဟွံပ္တေဟ်ဂလာန်အစာသိုန်ရ ပိုဲတၠပညာနွံတဴ မရာတ်ဟွံစၚ်ခြၚ်ကဵုပိုဲ  မရာတ်စးကၠေံဂလာန်ပိုဲမ္ဒးဒှ်ရောၚ်၊  မဟောဟ်သဓမရာတ်ပမ္ၚဵု  မ္ၚဵုမရာတ်လီုအာတုဲရ”အစာပန်တံဂးရောၚ်။



==၂၂။   ခဏ်ခၠေဝ်သှ်ထ္ၜးကဵုပုစ္ဆာ ဂဒြဘ==
တုဲသၟိၚ်ဂးကဵုအစာပန်ရ၊  “ ယွံအစာပန် ပသာ်မဟောဟ်သဓ ပိုဲမသ္ဂောံရော” “ သဇိုၚ်အဲဍိက်ရအဴ”အစာသိုန်ဂးတုဲ  အစာသိုန်စကာသၞာဲဒဴမွဲ ကဵုအာစှ်ေဟီုကဵုသေဋ္ဌဳလ္ၚီရ၊  “ ယွံမၞးသေဋ္ဌဳတံ တဏေံသၟိၚ်စှ်ေအာကွာန်မဟောဟ်သဓ စိုပ်ဘာ်တရဴဂှ် ဇိုၚ်ချေဴတၠညးကဝ်အာ ချေံအဿတဵုမွဲ  ဟဵုကဵုသေဋ္ဌဳ ပ္တိုန်နၚ်ပြဟ်  ယဝ်ရဟွံဂွံ ဒဏ်လ္ၚီပြာပ်ကဵု” သၞာဲဒဴဂး  အတိုၚ်အစာသိုန်စကာရောၚ်။


သေဋ္ဌဳဂမၠိုၚ် နူမိၚ်လဟီုဂှ်တုဲ  ဒိုဟ်တလိၚ်အာဒွိၚ်စံၚ်တူသောကဗွဲမလောန်၊  ကဵုအာကော်မဟောဟ်သဓရ၊  မဟောဟ်သဓစိုပ်တုဲ  ဂကန်အစာသိုန်ဂှ် ဟီုကဵုမဟောဟ်သဓရ၊  မဟောဟ်သဓတုန်  ဒဒှ်ကသပ်ညးမဟီုဂှ်  ဗွဲပြဟ်တီကေတ်တုဲ  ဟီုကဵုမိမရ၊  “ ယွံမိကဵုမသီုညးဂမၠိုၚ်  သွက်ဂွံကွာဲသၟိၚ်ဂှ် ပ္ကဴထဝ်ပ္ကဴသြန် ယာတ်သမိၚ်ဖေၚ်  တၟာဲလဗာဲစဳရေၚ်ဗွဲပြဟ်  အဲသ္ဒးတိုန်ရ၊  သီုကောန်ၚာ်လ္ၚီ  ကဵုကျိုၚ်ကျဝ်ဗွဲမ္ဒးရးတုဲ  ကဵုကၠုၚ်ကောံမွဲဟာန်ညိ။  သွက်ဂွံခၠေဝ်ကဵုညးဂှ်  ချေံၝောံမွဲ  ဒးပယာံတ္ၚဲသဝ်မုက်ဍေံဂြောပ်လဝ်ကဵု သကဝ်ကောန်ဍေံဂှ်  ကဵုယၟုအဿတဵု” သွက်ဂွံခၠေဝ်သှ်ဂှ်  ဗောဓိသတ်ဂၠာဲချပ်စဳရေၚ်  ဗောဓိသတ်ချပ်စဳရောၚ်တုဲဒှ်အိုတ်တုဲ သီုသေဋ္ဌဳလ္ၚီ  ကွဳကဵုကွဳ  ဓလိၚ်ကဵုဓလိၚ် အလာံကေုာံဗဵုဂမၠိုၚ်  မတုပ်တဴရဴဗဵုပၞာန်အသူကီု  ဇက်ဂၠောဲတသဵုအာဍုၚ်မိတ္ထဵုရ။


စိုပ်ဍုၚ်မိတ္ထဵုတုဲ  ညးဍုၚ်ဂမၠိၚ် တိတ်ဗဵုဗောဓိသတ်ဟွံတီဝုတ်ဗၠာဲ  ဗျုထဴသဘၚ်ညံၚ်ရဴသွဝ်ကီု  သီုကဵုသရေၚ်ထဝ်  တိုက်ကွဳ ဗဵုအခေါဘဏီ  ကေုာံသေထဳလ္ၚီ  ကောန်လ္ၚီဇက်သ္အဳတိုန်ကဵုသၟိၚ်ရ၊  ပ္ဍဲကာလဂှ် ဗောဓိသတ်ဂကန်လဝ်ကဵုမအံက်ဇကုရ၊  “ ယွံမအံက်  ပိုဲတိုန်စိုပ်သၟိၚ်တုဲ  သနာအဲဂှ်ဂတ  ကဵုညးလးလဝ်ညိ၊  သနာမအံက်ဂှ်  လက်ကရဴကဵုညးလးလဝ်ညိ၊  မအံက်တိုန်အာကၠာတုဲ  ဒဂူသနာအဲဂှ် မအံက်တိုန်ဂ္ဇံမံၚ်ကၠာ အဲစိုပ်တုဲ  မအံက်ဆုဲစေဟ်ကၠုၚ်  သနာမအံက်ဂှ်ရ၊  တုဲသနာဂတဂှ်  အဲသတိုန်ဂ္ဇံရ၊ ” ဗောဓိသတ်ဂကန်လဝ်ကဵုမအံက်ဗိုန်တုဲ မအံက်ဇကုဂှ်  တိုန်အာရ။


သေထဳဇၞော်စိုပ်တၠညးတုဲ  ညံၚ်ဂကန်ဗောဓိသတ်မဟီုဂှ် တိုန်ဂ္ဇံဒၟံၚ်ရ၊  တုဲဗောဓိသတ်ဒးဂါံကာလတုဲ ဗောဓိသတ်တိုန်အာကဵုသၟိၚ်ရ၊  ဗောဓိသတ်စိုပ်တုဲ  မဗောဓိသတ်ဆုဲစှ်ေကၠုၚ်သနာလက်ကရဴဂှ်ရ၊ သနာဂတဂှ်  ဗောဓိသတ်တိုန်ဂ္ဇံဒၟံၚ်  အစာသိုန်ညာတ်တုဲ ဂြိုၚ်တိုန် သၟိၚ်ညာတ်အစာသိုန်ဂြိုၚ်ဂှ်တုဲ  မက္ခဝါသၟိၚ်သ္ၚိတ်ဇြတဴရ၊  တုဲအစာသိုန်ပ္တီတိုန်သၟိၚ်ရ။


“ ယွံတၠညး  သဘဴညးတၠပညာ ညးယိုက်ဒိုက်လဝ်မိမအစာရောၚ်၊  လၟုဟ်ဝွံ တၟေၚ်သန်သွံအဴ ၊ မဟောဟ်သဓတၠပညာမ္ဂးဂှ်  မစွံလဝ်လက္ကရဴတုဲ ဇကုမတိုန်ဂ္ဇံဒၟံၚ်ဂတ  ၊  ပညာညးဗ္ၚဂှ်တၟေၚ်သန်သွံအဴ”  ရဴဝွံအစာသိုန်ဂး ၊  မဟောဟ်သဓမိၚ်အစာသိုန်မဟီုတုဲ  ရဴဝွံသ္ဂးကဵုတၠညးရ။


“ ယွံတၠညး အဲဍိက်မလုပ်လၟိဟ်တၟာဲရောၚ်၊  သဘဴတၟာဲ မကွာဲတၠဂှ်  တၟာဲဂှ်ဟေၚ် ညးမစွံလဝ်ဂတရ၊ လၟုဟ်ဝွံဇကု မိကဵုမ ဆက်ကွာ်တၠညးဂှ် တၟာဲညးမ္ဒးစွံလဝ်ဂတရောၚ်၊  ယွံတၠညး တၟာဲညးမစွံလဝ်လက္ကရဴ နွံသဘဴညိကီုဟာ” ဗောဓိသတ်ဂး၊  ၜိုန်မဟောဟ်သဓဟီုခၠေဝ်သာ်ဂှ် အစာသိုန် စိုတ်ဟွံဍိုန် ရဴဝွံသ္ဂးရ၊   “ ယွံတၠညး  သဘဴပညာညးဗ္ၚဟွံမွဲကဵု အံက်ကထက်ဟွံညဳကဵုရာဇာဝတ် လောကဝတ်  မိကဵုမပြဲလောန်ရောၚ်ကျာ်တွံလဝ် ပါၚ်ကျာ်ဟွံဒှ်ၜါသွံ”  သာ်ဝွံ အစာသိုန်ဟီုဗျိဗောဓိသတ် ဗောဓိသတ်မိၚ်တုဲ  တက်သက်သဳကဵု ဒကိုပ်ပၞာန်ဒဴဗညာ ညးဂၟံၚ်တံဂမၠိုၚ်ရ။


“ ယွံညးဂမၠိုၚ်   သတီလဝ်ညိ ဂလာန်အစာသိုန်ဂှ် မဂှ်ပြဲနူကောန်မ္ဂး ယွံအစာကျာ်တြဲက္တဵုဒှ်ဂှ်  ပတၠဣဓိဗလအနုဘဴလောန်  ကျာ်ဒးလ္ၚောဝ်မဟာ  မဒးလ္ၚောဝ်ကောန်ဟာ  အစာသိုန်ဟီုမွဲညိ”မဟောဟ်သဓဂး၊  အစာသိုန်မိၚ်တုဲသ္ဂးရ၊  “ ယွံတၠပညာ  မကျာ်ဂှ်မ္ဒးလ္ၚောဝ်ကောန်ရ”အစာသိုန်ဂး၊  မဟောဟ်သဓမိၚ်တုဲ  ဂးကဵုအစာသိုန်ရ၊  “ ယွံအ္စာသိုန် နူကၠၚ်မူပအ္စာဟီုဗျိအဲရော” မဟောဟ်သဓဂးတုဲ မဟောဟ်သဓကော်ဟီုကဵုမၞိဟ်ပ္ဍဲတိရ။


“ ယွံမၞးတံ  ဂဒြတဳကေတ်နၚ်ပြညိညိ” ဗောဓိသတ်ဂးကဵုမၞိဟ်ပ္ဍဲတိတုဲ ပ္တီတိုန်ဨကရာတ်ရ၊  “ ယွံတၠညးဂဒြတဳမွဲ ဂၞိၚ်ဍေံကဝ်အာ ဒၟံၚ်ဂကောံဟတ်ဇနဲ ဂွံကောန်တြုံမွဲဇၞော်ကဵုတၚ်ဃဵုသန်တဴချေံဂတဴဒၟံၚ်ပ္ဍဲတိအဴ ချေံဂှ်ဒုၚ်ယၟုအဿတဵု ၚုဟ်ချေံၜါဂှ် မူစိသတန်ညိရောအဴ၊  ၚုဟ်ဂဒြတဳဂှ် မူစိသတန်သဟီုကဵုအစာပန် ဟီုစံညိ” ဗောဓိသတ်ဂး။


အစာသိုန်မိၚ်တုဲ သ္ဂုတ်ၚုဟ်ရ၊  “ ယွံမဟောဟ်သဓ ဂဒြတဳဂှ် စှ်ကသာပ်သတန် အဿတဵုမွဲလ္ၚီဆသတန်” သာ်ဝွံ အစာသိုန်သ္ဂး၊  “ ဂဒြတဳဂှ် စှ်ကသာပ်သတန်  ချေံအဿတဵုမွဲဂှ် ၚုဟ်လ္ၚီဆသတန်ပါၚ်အစာသိုန်မဟီုဂှ်  တၟေၚ်တၟဟ်သန်သွံအဴ” “ ခါရဂဒြတဳပြဲဂှ် ဂိုၚ်လဝ်မအဲရ၊  ယဝ်ရချေံအဿတဵုပြဲမ္ဂးဂှ် ဂိုၚ်လဝ် အဲဍိက်ရ၊”  မဟောဟ်သဓဂး။


တၠညး မိၚ်ပါၚ်ဗောဓိသတ်တုဲ  မိပ်စိုတ် အိုဟ်တၟိုဟ်တဴဗွဲမလောန်သန်ဟေၚ် တုဲသၟိၚ်ဂးကဵုအစာသိုန်ရ၊ “ယွံအစာသိုန် မူပကၞပ်မံၚ်ရော ဟီုခၠေဝ်တိုန်ရ”၊  အစာသိုန်မိၚ်တုဲ ဟီုခၠေဝ်ဟွံဒးဂွကဵုညးဂမၠိုၚ်တုဲ ကၞပ်သ္ၚိတ်ဇြဒၟံၚ်ရ၊  ပ္ဍဲကာဂှ် ဗောဓိသတ် ဟီုတိုန်ကဵုအစာသိုန်ရ။


“ ယွံအစာသိုန် ညံၚ်ကဵုလျးစၟကလဵုလိၚ်ရ၊ ကာလပါဒးတ္ၚဲလျးကလဵုလိၚ်ဂှ် ရဴမပၠိုတ်အာကီု၊အစာသိုန် ညံၚ်တိဂအုန်ရ၊ ကာလဗ္ဒာဲကဵုတိသမ္တး  တဏံဂှ် သၠုၚ်ကွေံရ၊  ခါဗ္ဒာဲကဵုသိန္နရာတ်တဏံဂှ်သဝ်သန်၊ အ္စာသိုန် ညံၚ်ကဵုကၠိက်ရ၊ ခါဗ္ဒာဲကဵုစိၚ်ဆဒ္ဒန် ကၠိက်ဂှ်သဝ်သန်၊ အစာသိုန်ညံၚ်ကဵုကၠဵုရ၊ အံညံၚ်ကဵုဇာဒိသိုၚ်၊  အစာသန်ညံၚ်တၟံအပြောံရ၊  အဲညံၚ်မၞိက်ရၚ်တၠုၚ်ကဵုပၟိက်သီုဖ္အိုတ်ရ၊ ဗောဓိသတ်ဂး၊  တၠညးမိၚ်တုဲ အိုဟ်တၟိုဟ်စိုတ် ထိုၚ်သးတဴဗောဓိသတ်ဗွဲမလောန်ရ။


“ ယွံသိရိဝဍ္ဎနသေထဳ မဟောဟ်သဓဝွံ ကဵုအဲပစကောန်ရ၊  လ္ပကဵုစဴ ကဵုဒၟံၚ်ဖဴအဲအဏံရ” သေထဳကဵုအခေါၚ်ကဵုတၠညးရ၊  သေထဳဂမၠိုၚ် ပ္ဍဲမက္တဵုစဴဂှ် ယာံကဵုဗောဓိသတ်တုဲ က္တဵုစဴအာရ။



==၂၃။   ခဏ်သၟိၚ်ဇိုန်ကဵုပိုန်ဟာန်ဒြပ်ရတ် ဗွဲကိုပ်ကၠာ==
အဏံတုန်  တၠညးသၟာန်ဗောဓိသတ်ရ၊  “ ယွံကောန်မဟောဟ်သဓ ကောန်အဲဒၟံၚ်ပ္ဍဲသ္ၚိဝွံဟာ  စှ်ေဒၟံၚ်မ္ၚးသ္ၚိဝွံဟာ” တၠညးသၟာန်မဟောဟ်သဓရ၊  မဟောဟ်သဓမိၚ်တုဲသ္ဂးရ၊  “ ယွံမအံက် ဂကောံအဲဍိက်မၞိဟ်ဂၠိုၚ်က္ဍၚ်သန် မ္ၚးသ္ၚိအဲဍိက်သၟိက်ဂွံဒၟံၚ်ရအဴ” ဗောဓိသတ်ဂး၊  သၟိၚ်ကဵုခၞံသ္ၚိမွဲ ဗွဲမပြဟ်သ္ၚိတုဲအာတုဲ သၟိၚ်ဇိုန်ကဵုပိုန်ဟာန်ဒြပ်ရတ်ဗွဲမဂၠိုၚ် ဂကောံသၟတ်လ္ၚီဇိုန်ကဵုဗောဓိသတ် သ္ၚိဂှ်ရ ပွသွအမာဲအဟာရဘောဇိုန် နူကဵုသၟိၚ်ပလံၚ်ကဵုလၟိုန်ရ။



==၂၄။   ခဏ်ဟီုထ္ၜးကဵုဒၞာဲမၞိဟ်မတဴပ္ဍဲထပေါဲခဍာ်==
နွံကာလမွဲတ္ၚဲ  ကြိုက်သၟိက်ကဵုဒှ် သၟိက်ဂွံဒယှ်ဂုန်ပညာဗောဓိသတ်တုဲ  ညးဆဵုဒးမၞိက်မွဲ လျးဂဵုဒၟံၚ်ပ္ဍဲကၟာ  ညးပတိုန်ပ္တီသၟိၚ်ရ၊  တုဲသၟိၚ်စကာအစာသိုန်ကဵုအာကေတ်မၞိက်ဂှ်ရ၊  “ အစာသိုန်အစိုပ်ကၟာ ညားလျးမၞိက်မဂဵုဖလာ်လမၠာ်တဴဂှ် မၞိက်နွံတဴကွေံရ၊” အစာသိုန်ဂးတုဲ ကဵုသာတ်ဗဇတ်ဍာ်ကၟာဂှ် ဍာ်ဇတ်တုဲ ကဵုခါဲဂွးပ္တိုန်တိပ္ဍဲကၟာဂှ် မၞိက်လေဝ်ကေတ်ဟွံဂွံ မၞိဟ်ဂမၠိုၚ်အိုတ်အာဇိုၚ်တဲတုဲ အစာသိုန်တိုန်ပ္တီသၟိၚ်ရ။


“ညးတၠညး သာတ်ဍာ်ခါဲတိ အိုတ်ဇိုၚ်အိုတ်တဲမၞိက်ဂှ်ကေတ်ဟွံဂွံ” အစာသိုန်ဂး၊  တၠညးမိၚ်တုဲ ကဵုကော်မဟောဟ်သဓရ၊  မဟောဟ်သဓစိုပ်တုဲ ရဴဝွံတၠညးသ္ဂးရ။


“ယွံကောန်အဲမဟောဟ်သဓ အဲစကာအ္စာသိုန်ကဵုကေတ်မၞိက်လေဝ်ဟွံဂွံ ကော်အြမဟောဟ်သဓ အာကေတ်မၞိက်ညိ”သၟိၚ်ဂး၊  မဟောဟ်သဓယဵုလဝ်အသံတုဲ ကေုာံမာတ်ဒဴဗညာ စှ်ေအာစိုပ်သြၚ်ကၟာရ၊  ပ္ဍဲကာလဂှ် ဗောဓိသတ်ချပ်ဗ္စာရဏာ ဒဒှ်မၞိက်နွံပ္ဍဲတၞံတာတီကေတ်တုဲ  ဗောဓိသတ်သၟိက်ပြာကတ်ကဵုညးဂမၠိုၚ်ကေတ်နၚ်ထးမွဲ စုတ်ဗပေၚ်လဝ်ဍာ် ညာတ်လျးမၞိဂဵုဖလာ်တဴပ္ဍဲထးတုဲ ဗောဓိသတ်ထ္ၜးကဵုညးဂမၠိုၚ်ရ။


“ ယွံမၞးတံညာတ်ရဟာ၊  မၞိက်ဝွံ တဴလတူတၞံတာရောၚ်၊  ဂဍာ်မဂိုၚ်နၚ်စွံလဝ်”ဗောဓိသတ်ဂးတုဲ ကဵုအာကော်နၚ်သၟာတာ သၟာတာတိုန်ရံၚ် ဂွံဖျေဴနၚ်မၞိက်ရ၊  ပ္ဍဲကာလဂှ် ညးဂမၠိုၚ်ဗိုၚ်လက်အစာသိုန်ရ။


“ပိုဲပ္တေဟ်ဂလာန်အစာသိုန် သာတ်ဍာ်ယိုက်ပ္တိုန်တိ အိုတ်ဇိုၚ်တဲ မၞိက်လေဝ်ဟွံဂွံ ဟိုတ်ညးမၞုံကဵုပညာဗွဲသွာဟေၚ်  ညးမဂွံမၞိက်လတူတာဂှ်ရောၚ်၊ အစာသိုန်သဒိုဟ်ဂှ် ဟွံတီအခၚ်မၞိက်တဴလတူအကာသ မဟောဟ်သဓကီု တီကေတ်ဗွဲသွာ ညံၚ်ဂမြၚ်ကျာ်ကီုသွံ၊  ပညာမဟောဟ်သဓဝွံ  အလုံဂတာဇမ္ဗုဒိပ်ဝွံ ပြာကတ်လောန်”ဂးတုဲ မၞိဟ်ဂမၠိုၚ်မ္ဒးသာတ်ထကှ်ဍာ်ကၟာတံဂှ် ဗိုၚ်လက်ဗျိပၠိုတ်အစာသိုန်ရ။


ဗောဓိသတ်တုန်ဂွံမၞိက်တုဲ တိုန်ဆက်ကွာ်သၟိၚ်ရ၊ သၟိၚ်ဂွံမၞိက်တုဲ မိပ်စိုတ်စရိုတ် ဟီုထိုၚ်သးဗောဓိသတ်ဗွဲမလောန်ရ၊  “ကောန်သ္ဍိုက်အဲမဟောဟ်သဓတုန် မၞိက်တဴလတူအကာသကီု တီကေတ်ဗွဲသွာ ညံၚ်ဂမြၚ်ကျာ်ကီု ညံၚ်ပညာကောန်အဲ မဟောဟ်သဓဝွံ အလုံဂတာဇမ္ဗုဒိပ်ဝွံ သ္ဇိုၚ်ဂၠာဲဂွံသန်”သၟိၚ်ဂးတုဲ သၟိၚ်ကဵုလာပ်သကာ လစိန်သီုလကံက် သုတ်တတ္တဳပါ ထဝ်ဇမ္မုနတ် ညံၚ်ရဴဗြာတ်သာ်တ္ၚဲ သီုကဵုညးလ္ၚီ သၟိၚ်ဇိုန်ကဵုညးဂမၠိုၚ်ဗွဲမဂၠိုၚ်ဟေၚ်။



==၂၅။   ခဏ်သှ်ပုစ္ဆာသဳရိကာလကဏ္ဏိ==
ဗောဓိသတ်တန်ဒၟံၚ် ပ္ဍဲပိုန်တသိုက်တုဲ  ထေက်သၟိက်ကဵုဒှ် သၟိက်ဒယှ်ဂုန်ပညာ၊  နွံကာလမွဲတ္ၚဲ မၚ်ဗၠာဲပိၚ်ဂုတ္တရဂးယၟု အာကတ်ကဵုအစာလအ်ပိသၞာံ  ကၠောန်ၜိုတ်ဒၟံၚ်တံဇိုၚ်အစာသ္ဍိုက်ညံၚ်ကောန်ဂၞဴ  ကောန်ဗြဴအစာမွဲ ရုပ်ညံၚ်ထဝ်ဏှာ နွံကဵုကျာ်သြဳ လအာအစာဇိုန်ကဵုမၚ်ဗၠာဲရ၊  မၚ်ဗၠာဲတုန် ဟိုတ်နူဒါန်အတိက်တေံ ဟွံဂွံပ္တုဲလဝ်ဂကောံသၟတ်ဗြဴ ဟွံဂွံဂၠိန်နှဴဟေၚ်  မၚ်ဗၠာဲတုန် ဗှ်သၞာမိမတုဲ ပ္တီအစာ ကလေၚ်ဍုၚ်မိတ္ထဵု ကောန်ဗြဴအ္စာဂှ် ဗက်စဴကၠုၚ်ဂကောံမၚ်ဗၠာဲရ။


သၟတ်ဗြဴတုန်လေဝ် နူမိကဵုမ−မဇိုန်ကဵုမၚ်ဗၠာဲတုဲ ဂကောံမၚ်ဗၠာဲဟွံမိက်သာဲရ၊  ဗိုန်ဒၟံၚ်ဓဝ်သစ္စရ၊  ဗက်စဴဂကောံမၚ်ဗၠာဲရ၊  စိုပ်ဒေါဝ်တရဴ ဆဵုဒးတၞံဝိသကဝ်မွဲတၞံ သတ်ဍေံဍုဟ်ယောပ်ဒၟံၚ်တဴ မၚ်ဗၠာဲတိုန်စဝိသကဝ်ဂှ်ရ၊  သၟတ်ဗြဴဂှ် ဟီုတိုန်ကဵုမၚ်ဗၠာဲရ၊  “ ယွံတၠသ္ၚိ သတ်ဝိသကဝ်ဂှ် ထောံဖျေံကဵုအဲစမွဲၜါမညိ” သာ်ဝွံသၟတ်ဗြဴဟီုတိုန်ကဵုတၠသ္ၚိဇကုရ၊  တြုံဂှ်မိၚ်တုဲ ရဴဝွံသ္ဂးရ။


“ ဟာဲသၟတ်ဗြဴ ဇိုၚ်တဲဗှ်ေဟွံမွဲဟာ  ဗှ်ေတိုန်မမူဒှ်ရော၊  ဗှ်ေတိုန်ဟွံဒှ် ဂၞဴဗှ်ေသကှ်ရ”၊  ဗြဴဂှ်မိၚ်ပါၚ်တြုံဒဇန်  သဟာသဳမဟီုတုဲ  ဒက်စိုတ်ဗိုန်န်တိုန်အာတၞံဝိရ၊  ပိၚ်ဂုတြ ဒြေပ်စှ်ေနူဆုတုဲ အာဂၠာဲနၚ်ဓလဂြာံ သၠောံတၞံဝိတုဲ စဴကၠုၚ်သ္ၚိဇကုရ၊  အတေံကောန်ဗြဴအစာယာံတဴသြောန်န်လ္တူတၞံဝိရ၊  သာ်ဝွံ သၟတ်ဗြဴချပ်ဗ္စာရဏာ “ အဲမၞုံကဵုသစ္စ အဲပ္တေဟ်ဂလာန် မိကဵုမညံၚ်ကွးမပ္တေဟ်ဂလာန်  အစာဍိက်ပ္တေဟ်ဂလာန်တၠ သမ္ဘာပ္တေဟ်ဂလာန်တၠသ္ၚိ  သကဵုဒိုက်အာ ကျာ်ဟွံတွံလဝ်သွံ” သၟတ်ဗြဴချပ်ဗ္စာရဏာတုဲ ဂတေဝ်ယာံတဴရ။


ခဏဂှ် သၟိၚ်ဝိဒေဟရး သီုကဵုဗဵုပၞာန်ဝေၚ်ဥဒျာန်တုဲ သၟိၚ်ညာတ်မိၚ်ယဝါံသၟတ်ဗြဴမယာံတိုန်လ္တူတၞံဝိဂှ်တုဲ  သၟိၚ်စကာအမာတ် အမာတ်မိၚ်ဂလာန်သၟတ်ဗြဴတုဲ  ကၠုၚ်ဟီုပ္တီသၟိၚ်ရ၊  ယွံမရာတ်  သၟတ်ဗြဴမွဲ မယာံဒၟံၚ်လ္တူတၞံဝိဂှ် ဟမွဲကဵုပၟၚ်မွဲ မသက်ကုတၠသ္ၚိအဴ” အမာတ်ဂှ်ဂး၊  တၠညးမိၚ်တုဲ  အာဒုၚ်ဖျေံနၚ်နူတၞံဝိတုဲ  ကဵုပ္ဍိုက်ပ္ဍဲဝဝ်ပသေက်ကဵုပဂၞကျာ် ဒုၚ်ဖျဴနၚ်ရ။


ဂၞကျာ်တုန်လေဝ်  ဒေဝတဴကျာ်သြဳ မ္ဒးကၠုၚ်မၚ်မွဲတဴရောၚ်၊ ဂးရုပ်ဂၞကျာ်  ညံၚ်အဆေဝ်သွဝ်ကီု ဂးသော်ညံၚ်သၞေၚ်ထိုၚ်ဘိမ္မရာ၊ ဂးဂဍောၚ်မတ် ညံၚ်သၞံၚ်ရောဟိဏဳ၊ မုက္ခဝါ ညံၚ်ဂိတုပဏ္ဏမဳ၊  သၟန်ပါညံၚ်သတ်ဇြဲသုံလၟုဟ်၊ ဂးၚေက်ညံၚ်မြဗိုက်မြမောဝ်၊  ပါၚ်ညံၚ်ပ္ကဴဥပဵု၊  တဝ်ကံညံၚ်နုၚ်အဗၠူ၊  ကမၠံက်တှ်ညံၚ်ထဍေဝ်ထဝ်၊ မုဟ်ညံၚ်ခဝ်ဇဝ်၊  သြိုဟ်ညံၚ်ဂတေဝ်ပးထဝ်၊ သပါတုံဇွိညံၚ်လပှ်ဨရာဝိုန်၊  လပုဟ်တဲညံၚ်ပၞာၚ်ဗ္ၜန်၊  ဂတာဇိုၚ်ညံၚ်ဂတာဇိုၚ်ဖရာပ်၊  နူဂၠးဂတာဇိုၚ်စိုပ်လ္အိတ်မုဟ်သော်ဟီုထိုၚ်သးအာဟွံမာန်ဟေၚ် ဂၞကျာ်ဟိုတ်မဂွံပ္ဍဲတၞံဝိဂှ်ရ၊  ဥဒုမ္မရဒေဝဳ မပ္ညပ်ယၟုရောၚ်။


သၟိၚ်ကဵုဂၞကျာ်တန်ဒၟံၚ်မွဲသၞာံတုဲ  ကြဴဝွံသၟိၚ်ကဵုဂၞကျာ် တိတ်ဝေၚ်ဥဒျာန်ပၠန်တုန်  သၟိၚ်ကဵုညးဇၞးပိုတ်ဂမၠိုၚ် တးၚးဍာန်သဗာန်ရ၊  သၟိၚ်ကဵုဂၞကျာ် သီုညးဂမၠိုၚ်ဇက်တိတ်အာရ၊  ပ္ဍဲဒေါဝ်ညးဂမၠိုၚ် ၚးဒၟံၚ်သဗာန် ဂၞကျာ်ထောံမတ်ညာတ်ပိၚ်ဂုတ္တရ၊  မၚးဒၟံၚ်တရဴဂှ် ဂၞကျာ်ကအဳတိုန် သၟိၚ်ဣသာစိုတ်က္တဵုဒှ် သၟိၚ်သၟာန်ဂၞကျာ်ရ၊  “ မူဟိုတ်ဂၞကျာ်မကအဳရော” သၟိၚ်ဂး။


“ယွံတၠညး အဲဍိက်မကအဳသ္အာၚ်ဟွံသေၚ်ရ၊ တြုံမ္ၚးဒၟံၚ်သဗာန်ဂှ် မိကဵုမထပ်တဲစရိုဟ်ဍာ်ဂြိုပ်ပိသၞာံ” အတိုၚ်ဂလာန်ဂှ် ဂၞကျာ်ဟီုကဵုသၟိၚ်ရ၊  သၟိၚ်ဟွံဟဲစိုတ် ကော်အစာသိုန်ကဵုစၟတ်မွဲရ၊ ရဴဝွံ အစာသိုန်ဂး၊  “ ယွံတၠညး ယြဴဗြဴမွဲနွံကဵုပဋိပတ် တြုံဒဴထောံနွံကီုဟာ ၊  တြုံဒှ်ညးဒိုက်ဗြဴရတ် မဒဴထောံကၠေံမဟွံကြိုတုန်သွံတၠညး” သၟိၚ်မိၚ်ဂလာန်အစာသိုန်တုဲ  ပၞတ်ဂၠိုၚ်က္ဍၚ်အာ သၟိၚ်ပၚ်ပ္တိုန်သၞာ်ရ၊ ဂၞကျာ်ဖေက်က္ဍၚ်သန်တုဲ ဂၞကျာ်သ္ဂးရ၊  “ ယွံတၠညးမဟောဟ်သဓ တၠညးကဵုစၟတ်ညိ၊  ဂလာန်မဟောဟ်သဓ မဒှ်ညံၚ်အစာပိုန်ကီု ယဝ်သဒှ် တၠအဲဂစိုတ်ကၠေံအဲညိရ”။


သၟိၚ်မိၚ်ဂၞကျာ်ဟီုတုဲ ကဵုအာကော်မဟောဟ်သဓရ၊  “ ယွံမဟောဟ်သဓ ဗြဴမွဲနွံကဵုရုပ်သာ်ပဋိပတ် တြုံတံဒဴထောံကၠေံနွံကီုဟာ” သၟိၚ်သၟာန်မဟောဟ်သဓတုဲ  ရဴဝွံ မဟောဟ်သဓသ္ဂးရ၊  “ ယွံမအံက် ဗြဴတၠကျာ်သြဳတြုံခါခဏဳ ဟုဲဟွံဂွဴအဴ၊  မရာတ်တၠကျာ်သြဳ ဂၞကျာ်တၠကျာ်သြဳ မထေက်ရောၚ်အဴ၊ ခါခဏဳကဵုခါခဏဳမဟုဲဂွံရောၚ်၊  ကျာ်သြဳကဵုခါခဏဳဟွံကြိုက်အဴ၊  မၚ်ဗၠာဲလေဝ်ခါခဏဳရောၚ် ဂၞကျာ်လေဝ်တၠကျာ်သြဳရောၚ်၊  ဟိုတ်ဂှ်ရ ဟုဲဟွံဂွံရောၚ်” မဟောဟ်သဓဂး။


သၟိၚ်မိၚ်ဂလာ်မဟောဟ်သဓတုဲ  ကဵုကော်မၚ်ဗၠာဲပိၚ်ဂုတ္တရတုဲသၟိၚ်သၟာန်ရ၊  အတိုၚ်လဟီုမဟောဟ်သဓကဵုလဟီု မၚ်ဗၠာဲဂှ်ဒှ်မွဲရ၊  တုဲသၟိၚ်မိပ်စိုတ်ဗွဲမလောန် ရဴဝွံ သၟိၚ်ဂး၊  “ မဟောဟ်သဓပညာ မရဴပၞာၚ်ထဝ်ကီု ယဝ်ရဟွံဟီုပြဟ် အဲသတတ်ထောံကၞိပ်ဂၞကျာ်ဟေၚ်” သၟိၚ်ဂးတုဲ ထဝ်လ္ၚီ သၟိၚ်ပပူဇဴဗောဓိသတ်ရ၊  ပတွဵုနူဂှ်တုဲ ဂၞကျာ်ဟီုလဝ်ကဵုသၟိၚ်ရ၊  “ယွံတၠညး နူဝွံမသ္အာဂတ မဟောဟ်သဓဝွံ  ညံၚ်ဒေံအဲ အဲမလဝ်စိုတ် ယဲဒိုက်က္တဵုဒှ်လေဝ်ကီု စၞပိပ်မဂွံစလေဝ်ကီု ဗ္တံတ္ၚဲကိစ္စမွဲမွဲဍေံက္တဵုဒှ်ဂှ် ကဵုအဲဂွံကၠုၚ်အာကဵုဒေံအဲ ကဵုဂွံတိတ်လုပ် စၞမိပ်ကဵုအဲဂွံကဵုဒေံအဲညိ” သာ်ဝွံ ဂၞကျာ်ဂး ၊  အတိုၚ်လဝဵုဂၞကျာ်ဂှ် သၟိၚ်ဇိုန်ကဵုရ၊ ပတွဵုနူဂှ်တုဲ ညံၚ်ဒေံဂၞဴဂၞကျာ်လဝ်စိုတ်ဟေၚ်။



==၂၆။   ခဏ်သှ်ပုစ္ဆာကၠဵုကဵုဗ္ၜေံ မဒှ်မိတ်သဟာဲ==
သၟိၚ်ကလေၚ်စဴစိုပ်နန်တုဲ ပ္ဍဲကဵုသ္ၚိဇမၠိၚ် သၟိၚ်စၚ်ကြံကၠုၚ်အာ သၟိၚ်ညာတ်ကေတ်တိရစ္ဆာန်ၜါ ရဴဝွံသၟာန်အစာပန်ရ၊  “ ယွံအစာပန် ပူဂဵုၜါဂှ် ဒှ်ဒၟံၚ်သတြုနူကဝ် ၜိုန်ဒှ်သတြုသာ်ဂှ် ဍေံဒှ်အာမိတ်ကီု၊  ဟိုတ်ဖဵုပူဂဵုၜါဂှ် ယဝ်ရလီုဒးလာပ်မပြဲ အဲသ္ဇိုန်ကဵု ယဝ်ရအစာတံဟီုတွံဒး လ္ပမံၚ်ရးအဲ” သၟိၚ်ဂးကဵုအစာပန်ရ၊ အစာပန်မိၚ်အသံတၠညးသာ်ဂှ်တုဲ အစာသိုန်သ္ဂးရ၊  “ ယွံတၠညး ဆယးဂတ ပိုဲသဳသှ်ဂွံရ၊  သီုညးမသုန်စှ်ေအာရ၊ မဟောဟ်သဓမွဲ ကွာ်အာသၟာန်ဂၞကျာ်ရ။



“ယွံၝဲဂၞကျာ်  တနေံဏံ ကာလသၟဝ်တ္ၚဲ တၠညးမူဒၞာဲမကၠုၚ်အာကီုရောၝဲ”မဟောဟ်သဓသၟာန်ဂၞကျာ် “ယွံဒေံသ္ဍိုက်အြ တနေဴဏံ တၠညးစၚ်ကြံကၠာအာတုဲ ၚဳမွဲပ္ဍဲတိဂှ်အဲမညာတ်” သာ်ဝွံဂၞကျာ်ဂးကဵုမဟောဟ်သဓရ၊ မဟောဟ်သဓမိၚ်လဟီုဂၞကျာ်တုဲ အာရံၚ်ညာတ်ကၠဵုကဵုဗ္ၜေံညးၜါဒၟံၚ်မွဲစွံ ဗ္ၜေံဂိုၚ်နၚ်ဖျုန် ကၠုၚ်ကဵုကၠဵု ကၠဵုဂိုၚ်နၚ်ကၟတ်ကၠဵုကဵုဗ္ၜေံ ၊  မဟောဟ်သဓညာတ်သတ်ၜါ ခၠေဝ်ရော်ဂုန်ကေုာံရေၚ်သ္ကံတုဲ ဗောဓိသတ်တီကေတ်နညာန်ရ၊ ဗောဓိသတ်ချပ် “ တၠညးညာတ်သတ်ၜါဝွံတုဲ သၟာန်ပိုဲရ၊” ဗောဓိသတ်ချပ်တုဲ စှ်ေကၠုၚ်သ္ၚိဇကုရ၊ အစာပန်တုန် ချပ်ဟွံဒးတုဲ စံၚ်တူတဴရ၊  တုဲအစာပန်တိုန်အာကဵုမဟောဟ်သဓရ။


“ယွံတၠပညာ သၟာန်တၠညးဂှ်သှ်ဒးရဟာ” အစာသိုန်ဂး၊  ဗောဓိသတ်မိၚ်တုဲ သ္ဂးကဵုအစာသိုန်ပၠန်ရ၊  “ ယွံအစာပန် အဲမဟောဟ်သဓဟွံတီတုဲ ညးတြုံမွဲတီ သ္တီမာန်ဝွံရော” သာ်ဝွံ မဟောဟ်သဓဂး၊  အစာပန်မိၚ်ဂလာန်တၠပညာတုဲ ရဴဝွံသ္ဂးရ၊  “ ယွံတၠပညာ သၟာန်သၟိၚ်မသၟာန်ပိုဲဂှ် လွေၚ်အာနူနာဲတုဲ ညးသှ်ကဵုမာန်ဟွံမွဲရ၊ သှ်ကဵုပိုဲဂွံမိၚ်ညိ၊”အ္စာပန်ဂး။


ဗောဓိသတ်မိၚ်ပါၚ်အစာပန်တုဲ ရဴဝွံသ္ဂးရ၊  “သၟာန်ဝွံ  ခါရအ္စာတံလ္ၚောဝ်အဲတုဲ အဲသှ်ကဵုရ”ဗောဓိသတ်ဂး၊  အ္စာပန်ဖေက်အသံသၟိၚ်တုဲ “ပိုဲလ္ၚောဝ်ရ”အ္စာပန်ဂးတုဲ ပၚ်ပ္တိုန်တဲလ္ၚောဝ်ဗောဓိသတ်ရ၊  မဟောဟ်သဓ ၜိုန်ကောန်ၚာ်ကီု သၟာန်ပန်ဂၠံၚ် သှ်ကဵုအစာပန်ရ။


ဨကသတ္တာ ထိန္နံဟာဒ၊  ဨကသတ္တာ  ခါဒေမံသ၊  မိတ္တသတြု အဇောသုနက္ခ၊  ကၠဵုကဵုဗ္ၜေံ သတြုဒှ်မိတ် ဗောဓိသတ်ဗ္တောန်ကဵုအစာသိုန်ရ။


တစောသေနံမၚ်္ဂလံ၊  ဨကောတစော သေနာဟိန္နံ၊ မိတ္တသတြု အဇောသုနက္ခ၊ ဗောဓိသတ် ဗ္တောန်ကဵုအစာပက္ကသရ။


ဨကသိဂါံပိတ္တာဝတ္ထ၊  ဨကောသိံဂိနတ္ထိဨဝ၊  မိတ္တသတြု  ဨလကသုနက္ခ၊  ဗောဓိသတ်ဗ္တောန်ကဵုအစာကာမိန္ဒ၊  ဨကသတ္တာ မယံခါဒ၊  ဨကောမံသေနခါဒေယျ၊  မိတ္တသတြု အဇောသနက္ခ၊  ဗ္တောန်ကဵုအစာဒေဝိန္ဒ၊  နဲသာ်ဝွံ ဗောဓိသတ်ဗ္တောန်ကဵုတုဲ  အစာပန်က္တဵုစဴအာရ။


ယးဂတ သီုကဵုညးမသုန် တိုန်အာကဵုသၟိၚ်ရ၊ သၟိၚ်ညာတ်တုဲသ္ဂးရ၊  “ယွံအစာသိုန် သၟာန်အဲဂှ် သှ်အဲကလၚ်ညိ” အစာသိုန်မိၚ်လဟီုတၠညးတုဲ သှ်ကဵုရ၊  “ ယွံတၠညး မွဲဂှ်စဖျုန် ညးမွဲဂှ်စက မတ်သတြုဒှ်မိတ်ဗ္ၜေံကဵုကၠဵု”အစာသိုန်ဂး၊  အစာပုက္ကသမွဲ ဟီုတိုန်တုန် “ ယွံတၠညး မွဲဂှ် စၞာံဍေံညးပဇတာဒှ်မ္ၚဵု ညးမွဲဂှ် စၞာံဍေံယုတ်မာမ္ၚဵုဟွံဒှ် ညးၜါဂှ်သတြုဒှ်မိတ် ဂးဗ္ၜေံကဵုကၠဵုရ၊”  အစာပက္ကသသ္ဂး၊  အစာကၟိန်ဟီုတိုန်တုန်  “ ယွံတၠညး ညးမွဲဂှ် ဂြၚ်ပၠန်စဴ ဖာဲစးဒြၚ်မွဲသ္အး  ၜိုန်ဒှ်တဴသတြုမ္ဂး ဒှ်အာမိတ်ဆာန် သၟိန်ရၚ်သ္ကံရ၊  ဂးဗ္ၜေံကဵုကၠဵုရတၠညး” အစာကၟိန်ဂး၊  အစာဒေဝိန် ရဴဝွံသ္ဂးရ၊ “ ညးမွဲဂှ်ဖျုန်ဍေံယုတ်မာညးဟွံစ၊  မွဲဂှ်ဖျုန်ဍေံညးစတဴ ဒှ်သတြုနူမူလ ဂတးဒှ်အာမိတ်ပၠန် ဂးဗ္ၜေံကဵုကၠဵုရတၠညး”အစာဒေဝိန်ဂး၊  တုဲဗွဲကြဴ မဟောဟ်သဓဂးတိုန်ရ၊ “ယွံမအံက် ညးၜါဂှ်ဒှ် သဏေံနွံသီုညးၜါ ဨကာသတ္တဝိနခါ၊  ဨကာသတ္တအတ္တနခါ၊ ညးမွဲဂှ်သဏေံၜါစှော် ညးမွဲဂှ်သဏေံဒစာံ ဒှ်လတြုလအိတ် ဂတးဒှ်မိတ် သ္ဍိုက်မၠိုက်ရၚ်သ္ကံက္ဍၚ် ဂးကၠဵုကဵုဗ္ၜေံရမအံက်” ဗောဓိသတ်ဂး၊  သီုညးမသုန်ဂှ် မသုန်နဲ သှ်အာ သၟိၚ်မိၚ်တုဲ မိပ်စိုတ်ပူမှ်ဒှ်တဴရ၊  တုဲသၟိၚ်ဇိုန်ကဵုဥပ်တဴပၠးပၠး သြန်ထဝ်စိုၚ်ဒြၚ်မွဲမွဲ  သၟိၚ်ဇိုန်ကဵုသီုညးမသုန် ဂွံလာပ်ကျိုၚ်ကျဝ်တဴရ၊  ပ္ဍဲကာလဂှ် သၟိၚ်ထိုၚ်သးညးမသုန်ရ၊  အစာအဲဝွံ သီုညးမသုန်ပညာတုပ်ရ သၟိၚ်ဟီုထိုၚ်သးအစာရ။


==၂၇။   ခဏ်သှ်ထ္ၜးကဵုပုစ္ဆာပိုန်ဒြပ်ကဵုပညာ==
ပ္ဍဲကာလဂှ် ဂၞကျာ်မိၚ်သၟိၚ်ဟီုထိုၚ်သးအစာတုဲ ရဴဝွံ ဂၞကျာ်သ္ဂးကဵုသၟိၚ်ရ၊  “ယွံကျာ်ဂမျိုၚ် တၠအဲထိုၚ်သးအစာပန်ဂှ်တုန်  တုပ်ဒေံအဲမဟောဟ်သဓမာန်ကီုဟာ၊  ဂဍာ်အပြောံဂှ် ပ္တောံကဵုၜိုပ်ထဝ်  တုပ်ၜိုပ်ထဝ်ဟာ၊ ကၠဵုယုတ်မာအပြောံ  ပ္တောံကဵုဇာဒိသိုၚ် တုပ်ဇာဒိသိုၚ်မာန်ဟာ၊ ယွံတၠညး ကၠဵုလိၚ် ပ္တောံကဵုသၟိၚ်တ္ၚဲ သတုပ်သၟိၚ်တ္ၚဲမာန်ဟာ၊  အစာပညာအန်တုဲ ပတောံၜတ်ကဵုဒေံအဲမဟောဟ်သဓ သတုပ်ဒေံအဲမာန်ဟာ ဘုမ္မိပါလ၊  ယွံတၠညး သၟာန်တၠအဲတ္ၚဲဂှ် တၠညးသၟာန်အစာသီုပန်ဂှ် အစာပန်ဟီုဟွံဒးတုဲ ကၠုၚ်လ္ၚောဝ်ဒေံအဲတုဲ  ဒေံအဲဟီုကဵုဂွံတီ ဟိုတ်ဖဵုကၠဵုကဵုဗ္ၜေံတုဲ မဂွံဒုၚ်စလာပ်မပြဲပြဲရောၚ်ဟွံသေၚ်ဟာ၊ မူဂုန်အစာပန်နွံရော ပတောံၜတ်ကဵုဒေံအဲမဟောဟ်သဓ သတုပ်ဒေံအဲမာန်ကီုဟာတၠညး” ဂၞကျာ်ဂး၊  “ယွံဂၞကျာ်  ယဝ်ရဒှ်သာ်ဂှ်လဝ် ကဵုဒှ်ကၠာရ၊  ဗွဲကြဴတုဲသ္ဂောံတီအစာပန်ရ”တၠညးဂးတုဲ ဗွဲကြဴသၟာန်တုန် ညးမသုန်ပၠန်ရ။


“ယွံအ္စာဒြပ်ကဵုပညာ ညးၜါဝွံ ညးဂှ်မပြဲရောအ္စာ” သၟိၚ်သၟာန်ညးမသုန်ရ။  အစာသိုန်ဂးဒြပ်ပြဲရ၊  တၠညးမိၚ်တုဲ တၠညးသၟာန်တိုန်မဟောဟ်သဓဂး“ယွံမအံက်ပညာပြဲရ”ဗောဓိသတ်သ္ဂး၊  တၠညးမိၚ်တုဲ သၟာနိတိုန်အ္စာသိုန်ပၠန်ရ၊  “ယွံအ္စာ မူဟိုတ်ဒြပ်မပြဲမ္ဂးဂှ်ရော”  “ ယွံတၠညး ယြဴညးမွဲနွံကဵုပိုန်ဟာန်တုဲ ညးမွဲဂှ်နွံကဵုပညာရုပ်သာ်ဂကူကျာ်သြဳ ဂကူပြဲ ၜိုန်ဂှ်မ္ဒးလ္ၚောဝ်တၠပိုန်ဟေၚ် ဟိုတ်ဂှ်ရ ဒြပ်ပြဲအဲသ္ဂးရောၚ်”တၠညး အစာသိုန်ဂး၊  မဟောဟ်သဓမိၚ်တုဲ သ္ဂးရ၊  “ယွံမအံက် ပိုန်နွံကဵုဒှ်ကီုရလေဝ် ပညာဟွံမွဲတုဲ ဂဗုတ်မွဲဍေံက္တဵုဒှ်ကၠုၚ်တုဲ သ္ဇက်ခၠေဝ်ပလန်ဟွံမွဲ ယြဴညးမွဲပညာဟွံမွဲတုဲ ပ္ဍဲရတ်ပိ မိမ ဟွံပသၠဲတုဲ ချိုတ်ဒးနရက်ရ၊  ဟိုတ်ပညာဟွံမွဲတုဲ  သရာံပါပ်ဒးဒုၚ် ဝဳပက်ဒးစှ်ေစိန်ဒၟံၚ်ပ္ဍဲနရက်တေံဟေၚ် ပညာနွံတုဲ ရတ်ပိ ဂွံပတလဲတ္ၜော် ကျာ်ဓဝ်သၚ် ဂွံအဲပရဲတုဲ  ဍုၚ်သွဝ်ဂွံအာစိုပ်လတြဴတဲရ”မဟောဟ်သဓဂး။


အစာစိုန်မိၚ်ပါၚ်မဟောဟ်သဓ ဟီုတိုန်သာ်ဂှ်တုဲ အစာသိုန်ကြီုတိုန်ရ၊  “မဟောဟ်သဓဝွံ ကောန်ၚာ်ဍာ်တှ် ဟွံဇတ်နူပါၚ်ဏီ ကၠုၚ်ဟီုသၟာန်အဲပၠန်ရော” အစာသိုန်ဟီုတိုန်သီုဒေါသဟေၚ် တုဲမဟောဟ်သဓဟီုတိုန်သီုပညာရ၊  “ယွံနာဲနန်မြ ဒြပ်ရောၚ်ပြဲ အစာသိုန်ဂးဂှ်  သၟာန်ဗ္ၜေံကဵုကၠဵုကၠာတေံ ကျာ်သၟာန်ဂှ် သီုအစာပန်ကၠုၚ်ကဵုအဲတုဲ ကၠုၚ်လ္ၚောဝ်အဲသီုညးပန်တုဲ အဲပကတ်ကဵုညးပန် သီုပန်နဲရောၚ်၊  ယးဂှ်တိုန်သှ်ကျာ်ဂမျိုၚ် ဂွံမိၚ်ဒုၚ်စလာပ် အုပ်တဴသြန်ထဝ် စိၚ်ဒြၚ်မွဲမွဲ  တၠတိဇၞော်ဇိုန်ကဵုဂွံဒုၚ်စလာပ်ညံၚ်အဲကီုဂှ် အစာပန် ဟီုပျုတ်ပညာ မၞိဟ်ယုတ်မာရောၚ်” ဗောဓိသတ်ဟီုတိုန်ဂတၠညးရ၊  တၠညးမိၚ်တုဲ သ္ဂးရ၊ “ယွံမဟောဟ်သဓ သွဟ်ကၠာတေံဂှ် နာဲဗ္တောန်ကဵုအစာပန်ရောၚ်ဟာ”။


“ယွံတၠတိဇၞော်  သီုအစာပန်အာတ်အခေါၚ်ဝေါန်စဝ် ကၠုၚ်လ္ၚောဝ်အဲတုဲ အဲဗတောန်ကဵု ဂွံတိုန်သှ်သၟာန်ဂှ်ရောၚ်အဴ”မဟောဟ်သဓဂး၊ အစာပန်မိၚ်လဟီုမဟောဟ်သဓတုဲ ဂွဒစိုၚ်ကၞပ်သ္ၚိတ်ဇြဒၟံၚ်ရ၊ ညးဂမၠိုၚ် ဗိုၚ်ဂြိုၚ်ကဵုအစာပန်ရ၊  ပ္ဍဲကဵုအစာပန်ကဵုမဟောဟ်သဓ မဒှ်ကယျာန်ဂုန်ဒြပ် ဂုန်ပညာပြဲမ္ဂးဂှ် တၠညးသၟိက်ကဵုပျးဂတမန်ညိ တၠညးချပ်တုဲ ကဵုစဳရေၚ် ဥမ္မၚ်မွဲ ကဵုခၞံလဝ် ဒၟံၚ်ညးမသုန်တုဲ ဒၞာဲဒၟံၚ်အစာပန်ဂှ် လးလဝ်သကဝ်နှာ မပ္တံထဝ်သြန် ကဵုဗဝ်လဝ်အသၟဝ်တိုပ်လဝ်ကွာၚ်ၜဲ ဒၞာဲမဟောဟ်သဓမဒၟံၚ်ဂှ် ထဝ်သြန်ဟွံလဝ်သက်က် ကွာၚ်ၜဲယိုဟ်တ္ၜန် စိုက်ဂွဳဗိုန်တုဲ ခါဲတိုပ်လဝ် လတူဂှ်လးလဝ်သ္ကဝ် မပ္တံဖုန်သဍဳ ဂၞဳဂဇံခေါဇဴကဵုလးလဝ်သီုညးမသုန် ပၠောပ်လဝ်ပ္ဍဲဥမ္မၚ် ဒဝ်လဝ်တရၚ်တုဲ  သီုညးမသုန်သတိက်တဴရ၊ တ္ၚဲယးတုဲ  က္တဵုဒိုၚ်လှၚ်တဴရ၊  မဟောဟ်သဒညာတ်ထၟတ်ဗၟာကၠုၚ်အာဂှ်ညာတ်တုဲ ချပ်ဗ္စာရဏာတဴရ၊  “ သြောံဝွံ မၞုံကဵုတၚ်ဂမၠိုၚ်ရောၚ်သွံ”ချပ်တုဲ  ဂွးရံၚ်ဆဵုဒးကွာန်သီုစိုက် ဂွးပ္တိုန်ဂွံပပြဘိုက်အိုတ်ရ၊  အစာပန်ပ္တေဟ်ထဝ်သြန်တုဲ ဗျဵုပုၚ်ဂၞဴစံၚ် မံၚ်ဟွံတေဝ် အာစိုပ်မဟောဟ်သဓရ၊  တုဲအစာပန်ပၠောတ်က္ဍိုပ်ဖျေံတဲတုဲ ရဴဝွံသ္ဂးရ၊  “ ယွံတြုံတၠပါရမဳ ဒြပ်ပိုဲဍိက်သ္ပပူဇဴတၠအဲရ၊  ကွာၚ်နာဍူကဵုစမွဲဂၞဴညိ”အစာပန်ဂး ။


မဟောဟ်သဓမိၚ်တုဲ သ္ဂးရ၊  “ ယွံအစာပန်  မူပဟွံကၠောန်နၚ်ကွာၚ်နာဍူရော”ဗောဓိသတ်ဂး၊ အစာပန်မိၚ်တုဲသ္ဂးရ၊ “ ယွံမဟောဟ်သဓတၠပညာ  သိက်ပပိုဲသတီညးမပၠောပ်ပ္ဍဲဥမ္မၚ်ဝွံတုဲ သ္ဂောံကၠောန်နၚ်သ္ဒးရောၚ်အဴ” ဒှ်ရသာ်ဂှ် ထဝ်သြန်သီုဖ္အိုတ်ဂှ် ပပူဇဴအဲတုဲ အဲသကဵုစကွာၚ်ၜဲကီုရ”မဟောဟ်သဓဂး၊  အစာပန်တုန်လေဝ် ထဝ်သြန်သီုဖ္အိုတ်ဂှ် ဇိုန်ကဵုဗောဓိသတ်ရ၊  တုဲဗောဓိသတ်ကဵုစကွာၚ်နာဍူရ၊  တုဲမဟောဟ်သဓသ္ဂးကဵုအစာပန်ရ၊  “ ယွံအစာပန် မာတ်အဲကဵုအစာပန်စရိုဟ်တ္ၚဲဝွံ  အစာပန်ဟွံတီညံၚ်အဲဏံမဒေပ်ဝၚ်ကအစာတံသ္ဂးရ၊  ဒၟံၚ်အဲဏံအစာပန်ကၠုၚ်သတိက် ဒၟံၚ်အစာပန်အဲသ္အာသ္တိက်”ဗောဓိသတ်ဂးတုဲ ဒၟံၚ်မဟောဟ်သဓဂှ် ကဵုအစာပန်ကၠုၚ်သ္တိက်တုဲ ဒၟံၚ်အစာပန်ဂှ်မဟောဟ်သဓသ္တိက်ရ။


စိုပ်သဂါတ္ၚဲ မဟောဟ်သဓဂွးပ္တိုန်ကွာၚ်ၜဲနာဍူတုဲ က္တဵုစဴအာရ၊  တ္ၚဲယးတုဲ ပရံကဵုအစာပန်စညိညိဆဗၠးချိုတ် ကဵုအစာပန်စရ၊  ပေၚ်ထပှ်တ္ၚဲ တၠညးပံက်ဥမ္မၚ်ရ၊  သီုညးမသုန်ကွာ်တိုန်ကၠုၚ်ရ၊  တုဲသၟိၚ်မၠာ်မွဲ  မဟောဟ်သဓမုက္ခဝါသ္ဇုၚ်ဂေါဝ်တဴ ညံၚ်ဗီုပ္ကဴသွာကီု၊  ထဝ်သြန်ပေၚ်ဒၞာဲယိုက်ပ္တိုန်နၚ်၊  သၟိၚ်ရံၚ်မုက္ခဝါအစာပန် မုက္ခဝါဖျိုဟ်ဂတးတဲသၟးတိုန်ကၠုၚ်တုဲ တၠညးချပ်ပ္ဍဲစိုတ်ရ၊  “ ဗတ်ရဒြပ်ဟွံရီုအစာပန်လမျီုအိုတ်ရ၊  ဒြပ်ဝွံ ချပ်မွဲသာ်ပြဲမံၚ်ကီုရ၊  တိုပ်လဝ်ဗီုန်ဇၟံဇၟံ မဟောဟ်သဓနွံပညာတုဲ ဗွဲသွာမကေတ်ဂွံထဝ်သြန်လေဝ် အစာပန်မ္ဒးကဵု အစာပန်ပဟိုတ်ပညာဇကုဟွံမွဲတုဲ  ဒၟံၚ်ဇကုၜိုန်ညးမတိုပ်လဝ်ကွာၚ်ၜဲကေတ်ဟွံဂွံ ထဝ်သြန်ဒးကဵုညးအိုတ်သ္အး ဒြပ်နွံကျညး ဓဝ်ပညာစဴဇၞးရောၚ်။


ပ္ဍဲကာလဂှ် သၟိၚ်ဟီုထိုၚ်သး ဂုန်ပညာဂတမတ်ဟေၚ်  ဗန်ရအစာပန်ဒြပန်နွံဂွံယးအာ ဟိုတ်မဟောဟ်သဓဝွံ မဇၞးပညာမဂွံယးအာဟေၚ် ဟိုတ်ဂှ်ရ ကျာ်ဂမျိုၚ် မတွံလဝ်လျးပၟတ်၊ လျးသၞံၚ်စမ္ပာ၊  လျးသၟိၚ်ဂိတု လျးသၟိၚ်တ္ၚဲ လျးပန်ဂှ်ပ္ဍဲစက္ကဝါဝွံ  ညးမတွံဂးပြဲ ပၞောဝ်လျးပန်သာ်ဂှ် ကျအာလျးပညာပါၚ်ကျာ် အစာဗြီုမတွံလဝ် ဟွံဂွံဆောတ်မှာဟေၚ်။


မူဟိုတ်ရော ပူဂဵုသမၠီုပညာဟွံမွဲ ဂွံပတၠဒြပ်ထဝ်သြန်တုဲ ဒါန်ဟွံဂွံကဵု ကုသဵုဟွံဂွံပ္တုဲ ကျာ်ဓဝ်သၚ်ရတ်ပိဟွံဂွံပသလဲ၊  ပူဂဵုသမၠီုဒးစှ်ေစိန်ဒၟံၚ်ပ္ဍဲနရက်တွဵုကဝ်ဟေၚ်  ဗၠးနရက်တုဲ အာက္တဵုဒှ်ပြိုတ် ဍာ်ဟွံဂွံသုၚ် ပုၚ်ဟွံဂွံစ ဟိုတ်ပညာဟွံမွဲတုဲ ပတၠဒြပ်ထဝ်သြ်တုဲ မ္ဒးဒုၚ်နရက် ဝဳပက်ဟေၚ် ဟိုတ်ဂှ်ရ ကျာ်ဂမျိုၚ်မဟီုထိုၚ်သးပညာရောၚ်၊  သၟိၚ်ဇၞော်ဟီုထိုၚ်သးပညာမဟောဟ်သဓတုဲ သၟိၚ်ဇၞော်ဇိုန်ကဵုကွာန်ဍောတ်စှ်တြဴမွဲ စိၚ်ဒြၚ်လ္ၚီ ဂၠဴၝောံဍာ်တှ်လ္ၚီ သၟိၚ်ဒးဇိုန်ကဵုတုဲ ဂၞကျာ်ဇၞော် သီလဝ်သွက်ဒေံဇကုမဟောဟ်သဓရ။



==၂၈။   ခဏ်ဂၠာဲနာဲအမရာဒေဝဳ==
သၟိသ္ဍိုက်မၠိုက်မဟောသ်သဓဗွဲမလော်သန်ဟေၚ် တုဲသၟိၚ်ဟီုကဵုဂၞကျာ်ဥဒုမ္မရဒေဝဳရ၊  “ ယွံဂၞကျာ် မဟောဟ်သဓပေၚ်အယုက်စှ်တြဴသၞာံတုဲရ၊  ဂၞကျာ်သၟာန်မဟောဟ်သဓညိ၊  အရာဒၞာဲကောန်အမာတ်ဒကိုပ်ပၞာန် မ္ဒးစိုတ်မ္ဒးဂၞပ်မဟောဟ်သဓဂှ် ပိုဲသီပြုပြေၚ်ကဵုရ၊ ဂၞကျာ်သၟာန်ညိ”  တၠညးဟီုကဵုဂၞကျာ်ရ၊  ဂၞကျာ်မိၚ်ပါၚ်သၟိၚ်တုဲ ကဵုအာကော်မဟောဟ်သဓရ၊  “ ယွံဒေံသ္ဍိုက်အဲ ကောန်အမာတ်ဒကိုပ်ပၞာန်ဒၞာဲဒေံအဲမ္ဒးစိုတ်ဂှ် အဲသ္အာသၟာန်ကဵုဒေံအဲဟီုရ” ဂၞကျာ်ဟီုကဵုမဟောဟ်သဓရ၊  မဟောဟ်သဓမိၚ်ဂလာန်ဂၞကျာ်တုဲ ရဴဝွံသ္ဂးရ၊  “ ယွံၝဲဂၞကျာ် မိတ်အဲဍိက်ဝွံ အပ္ဍဲဍုၚ်မိတ္ထဵုဟွံမွံအဴ မဟောဟ်သဓဂး၊  ယွံၝဲဂၞကျာ် ဆထပှ်တ္ၚဲ အဲသ္အာဂၠာဲမိတ်ညိ”။


“ အာဂွံရ”ဂၞကျာ်ဟီုတုဲ မဟောဟ်သဓပလွေဟ်ဇမိၚ်ယိုက်ကေတ်ထိုၚ်ကၞိၚ်ဂၞပ်က္ဍိုၚ်စၚိန်ကေတ်တုဲ ဗွဲဒိုဟ်သၟဝ်ကျာဍုၚ်မိတ္ထဵု ဗောဓိသတ်စ္ဍးအာရ၊  ဇၞတ်မအာဟိုတ်ဒါန်တမၠာမပ္ညုၚ်ဏာတုဲ အာဆဵုဒးဗြဴမွဲ ပလံၚ်ပုၚ်ကဵုမဇကု ဟိုတ်ဒှ်မိတ်ဒါန်တမၠာတုဲ ဗောဓိသတ်သ္ကေံတဲ သၟာန်နကာပညာ နွံဟာဟွံမွဲဟာ၊  ဗောဓိသတ်ချပ်သၟတ်ဗြဴ ပၠးဂတာတဲ တၠသ္ၚိနွံဟာဟွံမွဲဟာ မဟောဟ်သဓမိက်ဂးသၟတ်ဗြဴပၠးဂတာတဲ တၠသ္ၚိဟွံမွဲဏီသၟိက်ဂး သၟာန်နကာယ၊  ညးၜါဒှ်မွဲစိတ္တာတုဲ မဟောဟ်သဓသၟာန်၊  “ မူယၟုဒေံဗြဴရော” “ ယၟုအဲဗၠးကာယပိ” “ နာဲအမရာသ္ဂးဟာဒေံဗြဴ ဒှ်စၟတ်ရအဴ” သၟတ်ဗြဴဂး။


“ လၟုဟ်ဝွံ မဌာန်ဒေံဗြဴမအာရော”မဟောဟ်သဓသၟာန်၊  “ ဌာန်ညးအာတုဲ ညးဟွံကလေၚ်ပၠန်”အမရာဂး၊  “ ဌာန်သုသာန်ဟာ” “ဒှ်ဍာံစၟတ်ရအဴ”အမရာဂး၊  “ မူဒၞာဲဏာပုၚ်ရောဒေံဗြဴ”မဟောဟ်သဓသၟာန်၊  “ အဲပလံၚ်ကဵုဒေဝတဴ”အမရာဂး၊  “ ဏာပုၚ်ကဵုမအံက်တန်ဒှ်ရ” “ ဒှ်စၟတ်ရအဴ”အမရာဂး၊ “ယွံဒေံဗြဴ မအံက်ဒေံဗြဴမူကေၚ်ကာမကၠောန်ရော” ညးၜါဂှ်ဒဴ ညးတရဴဂှ်ဗက် ညးမွဲဂှ် ဟီုဗမ်စက်ကၠောန်ဂှ် ကြက်ကၠုၚ်နူတမၠာရအဴ” “ ဇိက်ဗ္ၚသ္ဂးဟာဒေံဗြဴ”မဟောဟ်သဓဂး၊  “ ဂလာန်ကောဂၞဴဒှ်စၟတ်ရအဴ” အမရာဂး။


“ လၟုဟ်ဒေံဗြဴမသ္အာတုဲ မူကာလဒေံဗြဴမသစဴရော” “ ခါဆဵုဒးကလောအဲ လံညိဟွံဒး လၟုဟ်အဲသစဴ”အမရာဂး၊  “ ဍာ်ကၟိန်တိုန်သ္ဂးဟာ”  “ ဂလာန်ကောဂၞဴဒှ်စၟတ်ရ”အမရာဂး၊  “ ယွံဒေံဗြဴ မူဒၞာဲဌာန်ဒေသသ္ၚိဒေံဗြဴတရဴ ဂၠံၚ်ဍာန်မသ္အာ ပ္ညုၚ်ထ္ၜးကဵု “ ကောလုပ်ပြာသာဒ်ရ၊  အာဂတဂှ် ညာတ်တၞံဍာ်သံ  ဇရေၚ်တၞံဆုဂှ် မဒှ်သ္ၚိအဲရ ဒေဝတဴဗြဴမံၚ်တဴပ္ဍဲသ္ၚိဂှ်ရ”အမရာပ္ညုၚ်ထ္ၜးရ၊ မဟောဟ်သဓချပ်တီကေတ်ဒေသဂှ်ရ၊  မဟောဟ်သဓကွာ်အာစိုပ်ကွာန်တုဲ လုပ်အာပ္ဍဲကွာန်ဂှ် ညာတ်အိက်ကၠိက်တုဲ “ ဣဝွံ မဒှ်ဖျာနာဍူရ”မဟောဟ်သဓဂး၊  နူဂှ်အာဂတ ညာတ်ညးစဲဇၞိက် “ ဣဝွံ မဒှ်ပြာသာဒ်ရ” နူဂှ် ကွာ်အာဂတပၠန် ညာတ်တၞံမၚ်ဂၠန် “ ဣဝွံဒှ်တၞံဍာ်သံရ”မဟောဟ်သဓတီကေတ်ပ္ဍဲစိုတ်တုဲ  ကွာန်တိုန်အာသ္ၚိ ညာတ်ကေတ်မိအမရာပ္ဍဲသ္ၚိဂှ်ရ၊  မဟောဟ်သဓဇူမွဲခဏ သၟိက်ဂွံစံၜတ်တုဲ ဒြပ်စိၚ်ညံၚ်သ္ၚုဂှ် မဟောဟ်သဓဗ္ဒုၚ်ကဵုမိအမရာတောံပုၚ် မိအမရာ ပထောံပုၚ် ဂၠိုၚ်ကဵုဍာ်ပုၚ်ဂှ် ဟွံဂွံပါ်ညိ၊  အမရာကဵုပုၚ်ကဵုမတုဲ ဂၠာဲသၞေဝ်ကဵုအော် စဴကၠုၚ်ရ၊  မဟောဟ်သဓစၟဳညာတ်ဗြဴမစဴကၠုၚ်တုဲ ချပ်ဗ္စာရဏာပညာဂှ်နွံကွေံရ၊  ဒေါသဂှ်ဍိုန်ဟာကြံၚ်ဟာ သၟိက်ဂွံတီစံၜတ်အမရာစိုပ်သ္ၚိတုဲ ညာတ်မိမတောံမံၚ်ပုၚ်ဂှ် လုပ်ပဝတ်တုဲ သၟာန်တိုန်မိရ။


“ ယွံမိ မူစိတောံရော” ဗြဴမမရာသၟာန်၊  “ ယွံတြုံဝွံ  ကဵုတောံပုၚ်ရောၚ်၊  အဲတောံဂၠိုၚ်ကဵုဍာ်ရ၊  ပုၚ်ဂှ်ဟွံဂွံပါ်စံညိ” မိဂှ်ဂးရ၊  ဗြဴအမရာတုက်ရံၚ်တုဲ တီကေတ်ဒဒှ်ဒြၚ်စိၚ်တုဲ အမရာသ္ဂးကဵုမိရ၊  “ ယွံမိ ဒြၚ်စိၚ်ပသ္ၚုဂှ် စိန်မွဲလှ်ေဟာ” အမရာဂး၊  “ အဲသမှာအာရောၚ်သဒှ်”မဟောဟ်သဓဂးတုဲ ထိုၚ်သ္ၚုဂှ်ဗ္ဒုၚ်ကဵုအမရာ၊  ဗြဴမအရာဂွံထိုၚ်သ္ၚုဂှ်တုဲ ဆၝောံသ္ၚုသက်က်ဂြိုက်ကေတ်တုဲ တောံပုၚ်ရ၊  ဒေါဝ်သ္ၚုဂှ် တောံယာဂု  ဂဏန်သ္ၚုပကွာၚ် ဗစိန်တုဲ အမရာ စိရေၚ်ကဵုမဟောဟ်သဓ ညံၚ်တြုံတၠသ္ၚိဟေၚ် အမရာစုတ်ပုၚ် ဗ္ဒုၚ်ကဵုဍာ်ကဵုမဟောသ်သဓ ရဴဍိက်ကမၠောန်ကီု မိအမရာဟွံဂွံဒေါန်ကဵုကောန်  ဗဵုဒ္ဂေတ်ပွကောန် ကၞပ်သ္ၚဳတဴရ၊  ပုၚ်သွစိန်ဝုန်တုဲ အမရာစုတ်ဗ္ဒုၚ်ကဵုမဟောဟ်သဓညံၚ်တြုံတၠသ္ၚိကီုတုဲ မဟောဟ်သဓၜိုတ်စံရ၊  ၜိုန်အမရာစဳရေၚ်ခိုဟ်တဴကီု မဟောဟ်သဓဗျိပၠုတ် ညံၚ်ဗှ်ေဂွံဒ္ဂေတ်ဂတဂှ် အဲဝေတ်ဗှ်ေညိဂးတုဲ ဟီုတဴကြံကြ ညံၚ်မၞုံကဵုဒေါသဂှ် သ္ပတုဲ ဂွံယာဂု သကိုဟ်စုတ်က္ဍိုပ်အမရာရ။


ဗြဴအမရာ ၜိုန်ညးပသာ်ဂှ်တုဲ ဆမုက်ညိကီုဟွံဂွံလီုကအဳတဴ သီုကျာ်သြဳပြောဲလၚံ အမရာကၠုၚ်ညာတ်ဟီုတဴရ၊  “ တြုံဝွံ ကၠာဟွံဂွံမံၚ်စ သ္ကာတ်တြံကြံကြက္ဍၚ်သၠန် သဂွံမံၚ်စတုဲ ပညံၚ်ဍိက်ပၠက် ဂတးညးဂဗးဂနှိက် ပညံၚ်ဍိက်ပၠက်ရောၚ်သွံ” ပြောဲလၚံတံဂှ်ဂး၊  အမရာမိၚ် ဂးကဵုပြောဲဂမၠိုၚ်ရ၊  “ ယွံမၞးတံ  ရံၚ်ပွညးကၠာရ၊ ထေဲပြဟ်အာမ္ဂး ဗြဴဝွံ မၞုံကဵုဒေါသရောၚ်ညးသ္ဂးရ၊” မဟောဟ်သဓမိၚ်လဟီုအမရာတုဲ “ သၟတ်ဗြဴဝွံ အန်ကဵုဒေါသသန် မဒှ်ထမှိက်မၚ်္ဂလရောၚ်၊  အဲပဒိပ်ပဒါဲဂွံရ”ဂးတုဲ အပေါတ်ဂၞိန်ယာတ်လစိန်လကံက်ဒြၚ်ဗံက် သၞေက်ထဝ်ပ္ကဴထဝ် သၞာဲခနှံၚ်မတ်ဂဵုဖမၠာ်တဴ ဂတပြောဲလၚံ မဟောဟ်သဓပ္တိတ်ကဵုနူထိုၚ် ကဵုဗြဴအမရာကျိုၚ်ကျဝ်ရ၊ ပြောဲဂမၠိုၚ်ညာတ်ပိုန် လောဘစိုတ်ဂှ်ဒှ်တုဲ  ပၞတ်ဟဲအာခဏဂှ်ရ၊  ပြောဲဂမၠိုၚ်သ္ဂးကဵုရၚ်သ္ကံရ၊  “ လၟုဟ်ညးၜါ မဒှ်ပြဝါသၟဟ်န်တုဲ  မစံထဍဟ်ရောၚ်တန်ဒှ်ရ”ဂးတုဲ မုက်သ္ဇုၚ်ဂေါတ်တဴအိုတ်ရ၊  အမရာတုန် သီုပြောဲလၚံဂမၠိုၚ် ပသကံတုဲ ကွာ်စှ်ေအာသြၚ်ၜဳကြဴကြာတ်က္ဍိုပ် ဗလိုပ်ပတိုန်ကျာ်သြဳ ဂၞိန်ယာတ်မပြဲပြဲ သဏေတ်ထဝ်ပ္ကဴထဝ် သၞာဲခနှံၚ်ထဝ် ဂွါလကံက်ဒြၚ်ဗံက် မဗစဳတဴရ။


ဂိုၚ်ကျိုၚ်ကျဝ်ကေတ်တုဲ လျးရတ်ပြီုရတ် သီုတွိုန်ကျာ်သြဳဂဵုတမဳတဴနူကဵုသြၚ်ဍာ် ဂကောံပြောဲဂမၠိုၚ် တွာ်တိုန်မွဲမွဲ အဒေါဝ်ပြောဲဂမၠိုၚ်ဂှ် တိုန်ဂ္ဇံမွဲသၞာဖဴမဟောဟ်သဓ၊ မအမရာ ညာတ်ကောန်ကဵုဂမာန် ရၚ်ကာန်ဂှ်ဒှ်တုဲ ၚဳတဴကောန်ကဵုဂမာန် အိုဟ်တၟိုဟ်တဴစိုတ်ဗွဲမလောန်ရ၊ မဟောဟ်သဓသၟာန်အမရာ “ ယွံဒေံဗြဴ  မာတ်ဒးဒဒိုက် ပ္ဍဲဌာန်က္ဍိုက်ဂွ သ္အန်စိုတ်ကဵုအသဒဟ်ရ”  အမရာမိၚ်တုဲသ္ဂးရ၊  “ ယွံကောမဟောဟ်သဓ ကောဝေတ်ဗ္တောန် အဲကဵုလောန်ပြဝကဵုဒှ်ကီု ဥပ္ပာဲ နသၟိက်ညာတ်တုဲ ကောအဲမဝေတ်ရောၚ်၊ ယွံကောမဟောဟ်သဓ တေံၜိုန်ထဝ်ဂမှိဟ်အရံၚ်ဂဵုဖမၠာ်တဴ ဟွံဒုၚ်တဲသၟာဒါတ်ထဝ်ဂှ် ကွေံသ္ဂောံဒှ်လ္ပဝိုၚ် ဨကရာတ်ဟာလတေံ ချေံအဇ္ဇနဲ လတူအမှဲကျာဂှ် ဟွံဒုၚ်လၟေတ် ဇၟာပ်ကွေတ်ဝေါဟာတုဲ ကွေံသဂွံသ္ဒုၚ်ဖ္ဍိုက် သၟိၚ်မန္ဓာတ်ဟာ၊ လတေံစိၚ်ဇၟူဒၟံၚ်တဴ ပ္ဍဲဂြိုပ်ဗြာတ် ဟွံဒုၚ်လၟေတ် ဗဝ်သၟဝ်တုဲ  ကွေံသဂွံဒုၚ်ဖ္ဍိုက် သၟိၚ်မန္ဓာတ်စက္ကဝဝ်ဟာ၊  ဥပ္ပမာတုပ်တဴရဴသာ်ဂှ်ကီုရ၊  အဲဍိက်ဗြဴမတုပ်တဴရဴစိၚ်ဂြိုပ်ရ၊ ကၠာဟွံဒးပနေတ် ကောပ်မှေတ်ကြံကြတဴဇၞတ်ဗဝ်သၟဝ်  မပ္ကတ်ပ္ကေၚ် သ္ဍိုဟ်သ္ကေက်အာတုဲ ပ္ဍဲရုၚ်ထဝ်တာန်ဆံၚ် အၚ်ထဝ်အၚ်သြန် စၞဗြာတ်တ္ၜဴ စၞတသိုက်ဗွဲကြဴသေၚ်ဟာ  ဟိုတ်ဂှ်ရ ပိုဲဗြဴတုပ်တဴရဴဂှ်ကီု ကောအဲနွံမေတ္တာ နပညာဝေတ်လဝ်အဲတုဲ  အဲဟွံအောန်စိုတ်ရ”အမရာဂး။


မဟောဟ်သဓမိၚ်တုဲ ကအဳတွာဲတဴကဵုအမရာရ၊  ညးၜါသၟဟ်န် ဒက်လဝ်မိတ် သမ္ဗမ္ဓတုဲ ဥပ္ပကာဒၟံၚ်မိကဵုမရ၊  မဟောဟ်သဓချပ်ဗ္စာရဏာတဴ “ ပသ္ဂောံဒြပ်ညိရော သ္ဂောံပူဇဴမိကဵုမညိ” မဟောဟ်သဓဂးတုဲ  ဟီုကဵုဗြဴမအရာရ၊  “ ယွံမိဒေံဗြဴနွံတဴကဵုပညာ သမ္ၚေဟ်သေဋ္ဌဳ ဒၞာဲညးနွံကဵုပိုန်ဟာန်ဂှ် ယာတ်တမှိက်ညး ဒၞာဲဍေံကၠိုဟ်ထောၚ်အာတံဂှ် ယဝ်သၞုံမ္ဂး အာကေတ်နၚ်အဲဗၠံရ”မဟောဟ်သဓဂး၊  အမရာအာကေတ်နၚ်တုဲ မဟောဟ်သဓဗၠံတုဲ ဟွံညာတ်ဒၞာဲရ၊  ဒၟံၚ်ပန်တ္ၚဲဂှ် ဂွံလာပ်လ္ၚီကသာပ် ဇိုန်ကဵုခါံသဳတုဲ လ္ၚောဝ်ဇိုၚ်ခါံသဳတုဲ ညးၜါတိုန်အာဍုၚ်မိတ္တဵုရ။


ကာလမအာဂှ် က္ဍိုပ်ဒၞပ်ကဵုအမရာရ၊  ကာလကၠောံဍာ်ဂှ် အမရာသၠိုက်ဒၞပ် မဟောဟ်သဓညာတ်တုဲ သၟာန်တိုန်ရ၊  “ ကာလမကွာ်တရဴ ဖေက်ဇိုၚ်ကတဴဒးသၠိုက်ဒၞပ်ရ၊  ပ္ဍဲဍာ်မူပသၠိုက်ဒၞပ်ရော” “ယွံတၠသ္ၚိ ပ္ဍဲလတူတိဂှ် ဂွံညာတ်ဒၟံၚ်သြိုၚ်ဇလ အာပ္ဍဲဍာ် ဟွံညာတ်သြိုၚ်ဇလ လိုန်ဒးဇိုၚ်အဲဗြဴသရအာတုဲ တရဴလီုအာတုန်  ဟိုတ်ဂှ်ကၠောံဍာ်အဲသၠိုက်ဒၞပ်ရောၚ်”အမရာဂး၊  မိၚ်ဗြဴဟီုတိုန်တုဲ “ ဒှ်နွံပညာကွေံရ”မဟောဟ်သဓချပ် အာဒတဂှ် လုပ်ဂြိုပ်တုဲ အမရာလဝ်က္ဍိုၚ် “ယွံၝောံ ဒးကတဴတ္ၚဲ ဖေက်အဝဲဖဍီုသြေၚ်အာတုဲ ကဵုလဝ်က္ဍိုၚ် လုပ်အာဂြိုပ်သမၞိၚ်ဆု မူပဒးလဝ်က္ဍိုၚ်ရော” မဟောဟ်သဓဂး။


“ ယွံတၠသ္ၚိ ရုပ်သာ်ဖဍီုသြေၚ်အာဂှ် ဗၠိုပ်ဖုံ ကျိုၚ်ကျဝ်တုဲ စရာဲကျာ်သြဳ ဆာဲကနှံတိုန်ပၠန်ရ၊  လုပ်သၟဝ်တၞံဆုဝွံဂှ် ကၞာၚ်ဆုဇမ္ကဟ်ကဝ်ဒကုတ် ဒတုံဒး မတ်ကၠက်ကၞေၚ်သရဒှ်အာပၞေတ် အဝဲမွဲမွဲလီုအာမ္ဂး ကာလဒးသဘၚ်ပေါဲတၠအဲကဵုအဲ ရၚ်ကာန်အာဂှ် ညးညာတ်အဝဲအဲလီုအာဂှ် ညးဗျိကရောဲတၠအဲ သ္ဒးဂွတဴကဵုညးရ၊ ဟိုတ်ဂှ်အဲညာတ်တုဲ  ပ္ဍဲသၟဝ်တၞံဆု အဲဒးလဝ်က္ဍိုၚ်ရောၚ်အဴ”အမရာဂး၊  “အမရာဝွံ နွံကဵုပညာကွေံရ”မဟောဟ်သဓချပ်၊ အဂတဂှ် ဆဵုဗ္ဒဝ်မွဲတၞံသီုသတ်  “ တၠသ္ၚိတိုန်စဗ္ဒဝ်ညိ”အမရာဂး၊   “ၝောံတိုန်ရအဲလပှ်စ”မဟောဟ်သဓဂး၊ “ အဲဟွံစဂလာန်ရ”အမရာဂးတုဲ  ဒက်စရိုတ်ဗိုန် အမရာတိုန်ရ၊  “ တၠစသတ်ဗ္ဒဝ်လၟုဟ်ဟာစဂမ္တဴဟာ”အဲထောံဖျေံ၊  “အဲစဂမ္တဴ” မဟောဟ်သဓဂး၊  ပ္ဍဲလမၠိုက်ဗ္တဳ အမရာထောံဖျေံဗဂိုဟ်တုဲဂွံစ “လၟုဟ်”မဟောဟ်သဓဂး၊  ပ္ဍဲချောဲကၟဝ် အမရာထောံဖျေံဟွံဒးဗဂိုဟ် မဂွံစ “ ပညာၝောံဝွံဇၞော်သန်” မဟောဟ်သဓဂး။


ထိုၚ်သးတုဲ အာဂတဂှ် သ္ဒးကၠောံဍာ်ရ၊ “ဍာ်သ္ဇိုဟ်ဟာ ဍာ်က္ဍာဟာ” မဟောဂ်သဓသၟာန်သၟိက်တီ၊  “ သ္ဇိုဟ်ဍာ  စကာညးဂတရ”အမရာဂး၊  မဟောဟ်သဓ ဒစုန်တုဲ မစန်ကၠောံအာရ၊  တုဲစိုပ်အာဍုၚ်မိတ္ထဵုတုဲ အလုပ်အာဍုၚ်ရ၊  တုဲမဟောဟ်သဓချပ်ဗ္စာရဏာတုဲ ဖျေံလဝ်အမရာကဵုမၞိဟ်ပၟၚ်တြၚ်ဂှ်တုဲ “ အဲစဴရံၚ်သ္ၚိညိကၠာ”ဂးတုဲ မဟောဟ်သဓစဴအာသ္ၚိဇကုရ၊  ဗောဓိသတ်စိုပ်သ္ၚိဇကုတုဲ  ထောံကၠေံတယိုၚ်သၟာဇမိၚ်ဂှ်တုဲ  ဗၠိုပ်ဟုံကျိုၚ်ကျဝ်ဗဒှ်အယောၚ်အလာသၟိၚ်ပၠန်တုဲ စကာမၞိဟ်ဝေၚ်ဂြိုၚ်သုၚ်စ ဒယှ်အာစံၜတ်အမရာပၠန်ရ၊  “ မၞးအာတုဲ ပလီုညံၚ်လီု”မဟောဟ်သဓဂး၊  လဗၚ်ဂှ်အာစိုပ်အမရာတုဲ  အမရာသၟာန်ရ၊  “ မူကိစ္စမၞးတံကၠုၚ်ရော” “ ယွံမိအဲကၠုၚ်ဂှ် ကိစ္စသ္အာၚ်ဟွံမွဲရ၊  အဲသၟာန်မိမွဲပါၚ်ညိ၊ ညးဂှ်မဒှ်တၠသ္ၚိမိရော”   “ အဲသမ္ဘာသၟာဇမိၚ်ရောၚ်”အမရာဂး၊  “ မူပကဵုသၟာဇမိၚ်မဂၚေၚ်ဒၟံၚ် အကြာသရော်ဂှ်ရော၊  မိဒၟံၚ်ဂကောံအဲရ၊ ထဝ်လ္ၚီကသာပ်ဝွံ မိဂိုၚ်လဝ်ကေတ်ရ၊  ဆထဝ်လ္ၚီကသာပ်ဝွံဟသေၚ်  ပိုန်ဟာန် မိမအဲဂၠိုၚ်သန်  ဆမွဲဗၞတ်အယုက်မိဂှ် မိဂွံစတဴနတသိုက် ဟွံဒဂွိၚ်စံၚ်တူရမိ” မၚ်ဗၠာဲဂး၊  အမရာမိၚ်တုဲ သ္ဂးရ၊ “ ထဝ်သြန်ကီု ဇကုမကီု ဆဗၞတ်ထၞိက်ဇိုၚ်တြုံအဲဟွံဒှ်  မူအဲသ္ပကဵုထဝ်သြန်မရော၊ အဲဟွံဒးဂၞပ်လ္ပကၠုၚ်ဟီု အဲဟွံကလၚ်အရေဝ်မ”အမရာဂး၊  ညးဂှ်ကလေၚ်ကၠုၚ် စကာညးတၟေၚ်ကဵုကၠုၚ်ပၠန် နနဲသာ်ဝွံကီု ထဝ်လ္ၚီလ္ၚီ ကဵုဏာဟီုဂး စေံဏေံလှေံလှန်ဗွဲမလောန် ၜိုန်ဒှ်ကီု စိုတ်ဗြဴညံၚ်ကၞက်  ညံၚ်တၟံဨကြက်ဂန်ကီု  ကသဳဟွံမာန်ဟေၚ်၊  တုဲဗောဓိသတ် စကာဏာမၞိဟ် ဂၠိုၚ်ကဵုပညံၚ်ဆောဖွက်တုဲ ကဵုအာရပ်နၚ်ပၠန်ရ။


ပ္ဍဲမၞိဟ်ရောံရောၚ်  “ ဗြဴဝွံမွဲကီု တြုံတၠသ္ၚိ ဟၟဲဇကုမွဲကီု ဗြဴဗၟိက်ကမၠတ် မကၠတ်စရောၚ် ရပ်ဏာကဵုသၟိၚ်”ဍေံဂးတုဲ  လဟီုကြံကြ ဍေံကေတ်ပ္တိုန်ဏာကဵုဗောဓိသတ်ရ၊  ဗောဓိသတ် ကျိုၚ်ကျဝ်ဒၟံၚ်နူဇမ္ၚောဲ ကော်သၟာန်ရ၊  “ ယွံမၞးတံ မူဗြဴဂှ်မွဲ မၞးတံရပ်နၚ်ဂှ်ရော”  “ ယွံကောန်တၠ ဗြဴဝွံ မွဲတြုံတၠသ္ၚိဟွံမွဲဒၟံၚ် မွဲဇကုကီု နွံတဴကဵုရုပ်ထဝ်ကျာ်သြဳ ပိုဲဍိက် ရပ်နၚ်ကွာ်တၠဂုန်ရောၚ်၊ ဂွံလးဒကဝ်ဂၞဳ  ကၠောန်ၜိုတ်ပတ်ဇိုၚ်တဲတၠဂုန်ဂှ် ထေက်ကြိုက်ဒၟံၚ်အဴ” မၞိဟ်တံဂှ်ဂး၊ “ ဒ်ှရသာ်ဂှ် ခိုဟ်သန်ရ” ဗောဓိသတ်ဂး၊  အမရာမိၚ်လဟီုဂှ်တုဲ ချပ်တိုန်ပ္ဍဲစိုတ်ဇကုတုဲ ဂြိုၚ်တိုန်ကၠာတုဲ ယာံတိုန်ပၠန်ရ၊  တုဲဗောဓိသတ်သၟာန်တိုန်ပၠန်ရ၊  “ မူပဂြိုၚ်ကၠာတုဲ ယာံပၠန်ဂှ်ရော”   “ ယွံကောန်တၠ အဲဍိက်ညာတ်ပိုန်ဟာန်ဘိုက်ဘက်တၠအဲ အဲဍိက်ဗြဴဒၟံၚ် ပ္ဍဲဒေန်ထဝ် သၞာထဝ်ပ္ဍဲဒေါဝ်ဗွဝ်ပိုန်  ပ္တိုန်လဝ်အဲဍိက်ဗြဴဂှ် အဲဍိက်ဗြဴသ္ဂောံပ္တုဲဓဝ်ကုသဵု ကဵုဒါန်သဳလ  ပၟဝ်ဘာဝနာ ဂွံတန်တဴနတသိုက်ရ၊  ချပ်တိုန်တုဲ မိပ်စိုတ်တုဲ အဲဍိက်ဂြိုၚ်တိုန်ရအဴ”  “ ဂြိုၚ်တုဲမူပယာံပၠန်ရော”  “ အဲသမ္ဘာ သမာဇမိၚ်ရောၚ်၊  တၠအဲပတူဖျာ်ကၠေံတုဲ  မ္ဒးဒတုံဒၟံၚ် မွဲသၞာဖဴအဲဂှ် ၜးအဏဘဴတုဲ တၠအဲ သီုအဲ မ္ဒးစှ်ေစိန်ဒၟံၚ် ပ္ဍဲနရက်အဝိက် မ္ဒးဒွါန်ဇလကြိက်ပန်အၚ်္ဂလဳရသွံ၊  အဲချပ်ဂွိၚ်စံၚ်တူတုဲ အဲမယာံရောၚ်အဴ”။


“ ဒှ်ရသာ်ဂှ် ဗှ်ေတံကေတ်ဏာကၠေံ ဒၞာဲညးပၠေဲပတူဖျာ်ညးရ” ဂးတုဲ၊  မၞိဟ်တံဂှ်ကေတ်ဏာကၠေံ ဒၞာဲတေံပၠန်ရ၊  တုဲဗောဓိသတ်ၜးကယျိုၚ်သၟာဇမိၚ်တုဲ  စေဟ်အာသတိက်ဒၟံၚ် ဂကောံအမရာပၠန်ရ၊  တ္ၚဲယးတုဲ ဗောဓိသတ် တိုန်ပ္တီသၟိၚ်ရ၊ သၟိၚ်မိၚ်တုဲ မိပ်စိုတ်စရိုတ်ဗွဲမလောန်တုဲ  သီုဗဵုလဗး အမာတ် ဒကိုပ်ပၞာန်ဒဴ ဗညာသေနာပတိ သမ္ၚေဟ် သေဋ္ဌဳ စှ်ေဒုၚ်ပ္တိုန်နၚ် မေဟာဟ်သဓသီုအမရာရ။



==၂၉။   ခဏ်အမာတ်ပန်ကၠတ်ဒြပ်သၟိၚ်==

တုဲဝေၚ်သဘၚ်ဝိဝါဟထပ်တဲ၊  ထပ်တဲသရိုဟ်ဍာ် မဟောဟ်သဓကဵုအမရာရ၊ ဒဒှ်မၞုံကဵုပညာ ဒဒှ်မဂွံသၟဟ်န်တဴ မွဲသနာတသိုက်ဂှ်ဒှ်တုဲ သာ်ဝွံ အစဟာပန်သ္ဂးရ၊  “ မတုဲကၠာတေံ မဟောဟ်သဓမွဲကီု မပတၠပညာ လၟုဟ်ဝွံ ဂၞကျာ်အမရာလေဝ် ပတၠပညာကီု ဂတဝွံ ပိုဲညးပန် ညံၚ်ဇြုံဇာတ်ဟွံမွဲကဵုဂၞေဟ်ရ၊”ဂးတုဲ အစာပန် စောန်စိုတ်ချပ်တဴရ၊  သာ်ဝွံ အစာပန်ဂး၊ “ မူရဴဥပ္ပာဲမွဲ မဂွံပၠေၚ်ကၠေံကောန်ဂဟပတိဝွံရောအဴ” သာ်ဝွံအစာပန်ဂး၊  “ ပိုဲညးပန် တိုန်သဳကၠဳသၟိၚ်တုဲ အဲမွဲကၠတ်သၞေက်မၞိက် အစာပုတ္ကသ ကၠတ်ပ္ကဴထဝ်  အစာကမိန္ဒကၠတ်ကၟဝ် အစာဒေဝိန်ကၠတ်ဂၞပ်ရ”ချပ်တုဲ ညံၚ်ကသပ်ဂှ် ကၠတ်ဂွံကွေံရ။


ကၠတ်ဂွံတုဲ စှ်ေအာသ္ၚိဇကုရ၊  သၞေက်ဂှ် စုတ်ပ္ဍဲဍာ်နုၚ်ဍာ်သံတုဲ ကဵုဍိက်အာသွံကဵုအမရာရ၊  အမရာညာတ် “ ပွဂှ်လုတ်သန်သွံ”ချပ်တုဲ ကဵုဍိက်ဂၠံက်ရံၚ်ပ္ဍဲနုၚ်ဂှ် ညာတ်မၞိက်သၞာဲကနှံၚ်ရ၊ “ ဗှ်ေဍိက်ညးဂှ်ရော”  “ အဲဍိက်အစာသိုန်အဴ အစာသိုန်ဗ္တောန်အဲကဵုသွံ” ယၟုဍေံသီုသက္ကရာတ် ဂိတုတ္ၚဲ ချူလဝ်တုဲ ရာန်ဂိုၚ်လဝ်ရ၊  အစာပုတ္ကသ ပ္ကဴထဝ်စုတ်ပ္ဍဲစၞာံတုဲ ကဵုဍိက်အာသွံ၊  အစာကၟိန် ကဵုသွံကၟဝ်စွံလဝ် ပ္ဍဲထၞေဝ်အစာဒေဝိန် ကဵုသွံဂၞပ် စွံလဝ်ပ္ဍဲသြောံ အမရာ စုတ်လဝ်လိက်လဗိုန်တုဲ ရာန်ဂိုၚ်လဝ်ရ၊  ဂွံသွံတုဲ သီုအ္စာပန် မိပ်စိုတ်စရိုတ်ဗွဲမလောန်ရ၊  “ ဂတဝွံ ကောန်ဂဟပတိ ဒှ်လေၚ်မွဲတဲရ” ဂးတုဲ  ညးပန်တိုန်သဳကၠဳသၟိၚ်ရ၊  “ ယွံမရာတ် မတုဲတေံ မရာတ်ဝေက်သၞေက်မၞိက်စရှ်ပ္ကဴထဝ် လ္တက်ယာတ်သော် သၠိုက်ဂၞပ်ထဝ် ကျိုၚ်ကျဝ်တုဲ ညံၚ်ကဵုသၟိၚ်အိန်နာဲသွဝ်ကီု ပိုဲဍိက်ဂွံဗဵုဒ္ၚဝ်တဴရ၊  လၟုဟ်ဝွံ မရာတ်ဟွံကျိုၚ်ကျဝ် ပိုဲဍိက်သၟိက်ဂွံဗဵုဒ္ၚဝ် ဟွံဂွံညိသွံအဴ” အစာသိုန်ဂး။


မိၚ်ပါၚ်အစာသိုန်တုဲ သၟိၚ်ကော်ပၟၚ်ဒြပ် ကဵုကေတ်နၚ်သၞေက်သၞာဲကနှံၚ်ပ္ကဴထဝ်  ကၟဝ်ဓနပ် ပၟၚ်ဒြပ်ဂၠာဲဟွံဂွံ ကၠေံအာအိုတ်၊  သၟိၚ်ထေဲ ဒေါသညံၚ်နာဲ အ္စာသိုန်ညာတ်သၟိၚ်ထေဲတုဲ ဟီုတိုန်ရ၊  “မဟောဟ်သဓ ဍေံသၟိက်ပဨကရာတ်တုဲ ဍေံကၠတ်ရ၊ ဍိက်အဲဍိက် အလိုက်ဍေံမအာဒး ဍေံအာညာတ်အပေါတ်တံဂှ်ရအဴ” သၟိၚ်မိၚ်တုဲ ထေဲကဵုမဟောဟ်သဓဗွဲမလောန်ရ၊ တီသၟိၚ်ထေဲကဵုမဟောဟ်သဓ ဂၞကျာ် ဥဒုမ္မရဒေဝဳ စကာဍိက်မွဲ ကဵုစေဟ်ဟီုကဵုမဟောဟ်သဓ၊  မဟောဟ်သဓမိၚ် ဖေက်သၟိၚ်တုဲ ဒဴအာခစလၟာန်ရ၊  သၟိၚ်မိၚ်မဟောဟ်သဓဒဴအာတုဲ သၟိၚ်ပနတ်ဟဲအာရ၊ အစာပန်မိပ်စိုတ်တုဲဂးရ၊ “ ကောန်ဂဟပတိတွံ ပညာဍေံဟွံမွဲ”ဂးတုဲ စကာသ္ကံ ကဵုအာဟီုကဵုအမရာဝွံရ၊  ယွံအမရာ  အမှုမဟောဟ်သဓဝွံ ဗပုန်ရောၚ်၊ ညးခၠေဝ်သှ်မိဟွံမွဲတုဲ ဝါတ်ဒၟံၚ်ကဵုနာဲရ၊  အမရာသ္ဂောံဒၟံၚ်မွဲသၞာ ကရောံအစာအဲဂှ် ထေက်ကြိုက်ဒၟံၚ်ရ၊ အမှုဝွံ အစာအဲခၠေဝ်သှ်ရ လ္ပဂွိၚ်ရ၊” သ္ကံအ္စာသိုန်ဂး၊  “ အစာသ္ဍိုက်အဲ အစာကဵုတသိုက်ကဵုအဲဂှ် ဒးရးသန်ရ၊  တိက်မွဲဗ္တံ ကဵုအစာကၠုၚ်ရ”အမရာဂး၊  သ္ကံအစာသိုန်မိၚ်တုဲ စဴဟီုကဵုအစာသိုန်ရ၊ အစာပုတ္ကသ သာ်ဂှ်ကီု တက်မွဲတုဲ  ကၠုၚ်ရ။


အစာကၟိန် တက်ၜါကၠုၚ်၊ အစာဒေဝိန် တက်ပိကၠုၚ်ရ၊ သီုညးပန်မိၚ်တုဲ မိပ်စိုတ်ဗွဲမလောန်ရ၊ အဏံတုန် အမရာခၞံကတိုၚ်သ္ၚိဍာ်တုဲ အသုဘသီုဍာ်ရ၊ ဂတဵုဇၞော်မွဲ ကၠောန်ပကဲလဝ်ပ္ဍဲပါၚ်ကတိုၚ်ဂှ်ရ၊ ဒးတက်မွဲ အစာသိုန်ကၠုၚ်ရ၊ အမရာဝေၚ်ဒုၚ်တၠုၚ်နသိနလထဒၟတဴတုဲ “ ယွံအစာ ၜးကွေံကြိယာဗာတုဲ လုပ်ဗၠိုပ်ဟုံဍာ်မြမောဝ်ကၠာတုဲ တိတ်ကၠုၚ် ကျိုၚ်ကျဝ် ဟုံမြမောဝ်တုဲ သ္ဂောံလှိၚ်မွဲသၞာ ကရောံအဲရောၚ်၊ အစာလုပ်တုဲ အဲဗက်လုပ်စရိုဟ်ဍာ်”အမရာဂး၊  အစာမိၚ်တုဲ မိပ်စိုတ် ကွာ်လုပ်အာ အမရာဗက်အာ လိုန်ဂတဵုပ္ကဲလဝ်ဂှ် အစာသိုန်ဒတုံစှ်ေအာပ္ဍဲကတိုၚ်အသုဘ မဗပေၚ်လဝ်သီုဍာ်ဂှ်ရ။


အစာပုတ္ကသ ညံၚ်နဲဂှ် ဒတုံစှ်ေပၠန်ရ၊  “ ညးဂှ်ရော” “အဲအစာပုတ္ကသ” “သြပိုဲလေၚ်ကွေံရ”အစာသိုန်ဂး၊  အစာကၟိန် အစာဒေဝိန် ညံၚ်နဲဂှ်ဒတုံစှ်ေရ၊  “ညးဂှ်ရော” “ အဲအစာကၟိန်”  “အဲအစာဒေဝိန်ရ”  “ သြပိုဲညးပန်ဝွံလေၚ်ကွေံရ”အစာပန်ဂး၊  သီုညးပန်ဂှ် မွဲဗ္တံဂၠက်ဒၟံၚ်ပ္ဍဲကတိုၚ်အသုဘဂှ်ရ၊  အစာပန် ချပ်ပၠေၚ်မဟောဟ်သဓတ တုဲဂှ်ဇကုစဴဒှ်လေၚ် ဒးစှ်ေဒတုံဂၠက် ဒးနရက်ဂျိုၚ်ဂျိုၚ် ပ္ဍဲကတိုၚ်အသုဘဂှ်ရ၊  တ္ၚဲယးတုဲ အမရာဖျေံဇုက် ကဵုဒနက်ပ္တိုန်အစာပန် ကူသော် ကဵုစရောဟ်စုတ်ဍာ်ကဝ် ပ္ဍဲက္ဍိုပ်တုဲ ကြုဲစုတ်စၞကြိက်အလုံဇုကတုဲ ဂွဳကဵုဒကဝ်သၜအ် ဒလိၚ်ပ္တိုန်ထ္ၜးကဵုသၟိၚ်ရ၊ အမရာ လးသၞာဂ္ဇံ လ္ၚောဝ်တုဲ ပ္တီတိုန်သၟိၚ်ရ။


“ယွံတၠညး ကၞုဲဗတာၚ်ပန်ဝွံ ကၠတ်သၞေက်မၞိက်သၞာဲကနှံၚ် ကၠတ်ပ္ကဴထဝ်၊ ကၠတ်ကၟဝ်၊ ကၠတ်ဓနပ်ထတ်တုဲ အာသွံကဵုအဲဍိက်ဗြဴ သီုယၟုယၟာ သက္ကရာတ် ဂိတုတ္ၚဲ အဲဍိက်စုတ်လဝ်ရ”ဂးတုဲ ဗှ်ပ္တီသၟိၚ်ရ၊ သၟိၚ်ဂွံမိၚ်ညာတ်တုဲ တက်တဲဂြိုၚ်တဴရ၊  ကြဴပၠန် မုက်သၟိၚ်ချိုတ်တိုန် သၟိၚ်ထေဲကဵုအစာပန်ရ၊ အာစပန်ဟီုကဵုအဲ “ကောန်အဲမဟောဟ်သဓကၠတ်သၞေက်မၞိက်ပ္ကဴထဝ် ကၟဝ် ဓနပ်ထဝ်ရောၚ်ဍေံဂး၊  လၟုဟ်ဍေံမကၠတ်ဖျေဴဏာ စကာဍိက်ဍေံ ကဵုအာသွံကဵုအမရာရောၚ်၊ ယဝ်ရ အမရာ ဟွံဂွဳပ္တိုန်ကွာဲ အာဲအဲဂှ် အဲသလှ်ေကောန်အဲမဟောဟ်သဓကွေံရ”သၟိၚ်ဂး၊  အမရာပ္တီသၟိၚ် ဂွံတီညာတ်သၟိၚ်အိုတ်သလှ်ေပၟာတုဲ လ္ၚောဝ်သၟိၚ် အမရာက္တဵုစဴအာရ၊ သၟိၚ်ကဵုသှ်ကၠေံ ဇုက်တၞေၚ်ဒကဝ်သၜအ်တံဂှ်တုဲ ပ္ဍဲလဒေါဝ်ဗၞဳ အမာတ်ဒကိုပ်ပၞာန်ဒဴဗညာတံညးဂမၠိုၚ်ဂှ် အစာပန် သီုဂွဇၞော် ဒလိုက်က္တဵုဂလီုယာတ် ကွာတရဴ သြော်စဴအာသ္ၚိရ၊ အစာပန်ဂှ် ချိုတ်မိပ်ဂွသ္ဇိုၚ် ပလီုညးလေၚ်စိုတ်ဇကုရ။


==၃၀။   ခဏ်ဘူရိပဥာ==
မဟောဟ်သဓ နူမဒဴအာတုဲဂှ် စိုတ်ဟွံတန်ကြန် တသိုက်ဟွံမွဲ ဒေဝတဴပၟၚ်က္ဍိုၚ်ဗ္တာၚ်ဟွံညာတ်မဟောဟ်သဓတုဲ သာ်ဝွံချပ်ရ၊  “ ကၠာတေံ ပိုဲဂွံမိၚ်ဒၟံၚ် ဒၠောံဗ္တောန်တၠပညာ လၟုဟ်ဝွံ မူဒၞာဲတၠပညာအမာကၠေံသ္ဂးရော” ဗ္စာရဏာရံၚ်တုဲ ဒဒှ်တၠပညာ မအာလစလၟာန် သီုဒဒိုက်ဂှ် တီညာတ်ကေတ်တုဲ ဒေဝတဴသၟိက်ကဵုမဟောဟ်သဓကလေၚ်စဴရ။


ပ္ဍဲကာလဗ္တံ ဒေဝတဴပၠဇကုရပ်လေံပသဲတၟာတၞံတာတုဲ သာ်ဝွံ သၟာန်ကဵုသၟိၚ်ရ၊ “ ယွံမရာတ် သၟာန်ပန်သာ် အဲသၟာန်မရာတ်ညိ၊ သှ်ဒးဂွံလမျီု သှ်ဟွံဒးက္ဍိုပ်မရာတ်အဲသတတ်ဗပိုတ်ကၠေံရ”။

(၁) ပူဂဵုမွဲဂှ် သြိုဟ်ညးဍေံထၞိက် မုက်ညးဍေံဂဗး သော်ညးလေဝ်ဍေံဂေက် ညးဆာန်ဍေံက္ဍၚ်အာတုန် ညးပူဂဵုဂှ်ရော။

(၂) ပူဂဵုမွဲဂှ် ညးစကာဍေံ ဍေံအာတုဲ ဂွံပဝေၚ်တုဲ ဝေၚ်တဴ မာတ်လံအာစၟတ် ညးထေဲပၞတ်ထဍေၚ်ဗက်ဍေံဟီုထ္ၜေဟ်လက်ဖါပကဵုညာတ် မုက်ဗှ်ေ ၜါဝါဂးတုြ ကလေၚ်စဴအာရ၊ ပ္ဍဲပယာံတ္ၚဲမပၠိုတ်ဂှ် မာတ်ဍေံဟွံစဴ ဂၠာဲဂပိုတ်ပ္ဍဲစိုတ်ဒွိၚ်စံၚ်တူကဵုဍေံ ညးပူဂဵုဂှ်ရော။

(၃) ပူဂဵုမွဲစွံတုန် ဆာန်သၟိန်သၟဟ်န်တဴရၚ်သ္ကံရ၊ နွံကာလမွဲတ္ၚဲ ဒစဵုဒစးကဵုရၚ်သ္ကံ ညးစုတ်ဒုဟ်အဲ အဲစုတ်ဒုဟ်ညး ကဵုဒုၚ်သွာတုဲ ညးၜါဟဲအာရ ညးပူဂဵုဂှ်ရော။

(၄) ပူဂဵုမွဲပၠန် ဒြပ်ညးလေဝ်ဍေံကေတ်ဏာစ ညးလေဝ်သ္ဍိုက်မၠိုက် ညးလ္ၚောဝ်ပၠန် ညးဂှ်ပူဂဵုဂှ်ရော။


“ သၟာန်ပန်သာ်ဝွံ သှ်ဒးဂွံလမျီုရ၊ သှ်ဟွံဒးနကဵုလေံပသဲဝွံ အဲသ္တက်ပရောပ်ကၠေံက္ဍိုပ်မရာတ်”ရဒေဝတဴဂး၊ သၟိၚ်မိၚ်တုဲ ဖေက်ဒဇပ်ဇတဝ်တဴရ၊  “ ယးဂတတုဲ အဲကဵုအ္စာပန်သှ်ညိရ”သၟိၚ်ဂး၊  “ဂွံရ”ဒေဝတဴဂးတုဲ ဒေဝတဴဗ္ဒန်အာရ၊  တ္ၚဲယးတုဲ သၟိၚ်ကော်အစာပန်တုဲ သၟာန်ဒေဝတဴဂှ် သၟိၚ်ဟီုကဵုအစာပန်ရ၊ အစာပန်သှ်ဟွံဒးတုဲ အစာပန်စှ်ေအာရ၊  သၟိၚ်ဖေက်ဒညတဴဗွဲမလောန်သန်ရ၊  စိုပ်ကာဗ္တံတုဲ ဒေဝတဴတိတ်သၟာန်ပၠန်ရ၊  “ သၟာန်အဲပန်ဂှ် မရာတ်သှ်ဒးရဟာ” “ ယွံဒေဝတဴ အဲလေဝ်သှ်ဟွံဒးအဴ”သၟိၚ်ဂး၊  “ ယွံမရာတ် ပူဂဵုမယဲ သၟိက်ဂွံဂျိုၚ်ဂှ် စၟကလဵုလိၚ် စုတ်ချောဲ ဗဂဵုဒှ်ပၟတ်ကီုဟာ၊  ပၟတ်စုတ်ချောဲမရာတ်ဗဂဵုဂှ်ရောဍေံဂဵု၊ အစာပန်ဂှ် ညံၚ်စၟလကဵုလိၚ်ရ၊ မရာတ်ညံၚ်တၠယဲရ၊ ဂွံမဟောဟ်သဓတုဲ မဂွံဗၠးကဵုယဲစံၚ်တူမရာတ်ရောၚ်၊ ပူဂဵုမွဲအၚပ်သၟိက်ဂွံဍာ်တှ်ဂၠဴဂှ် ပတ်ဒြၚ်ဂၠဴဂှ် ဂွံဍာ်တှ်ကီုဟာ၊ ပတ်ကမၠံတှ်ဂၠဴတုဲ မဂွံစဍာ်တှ်ဂၠဴရောၚ်၊ အစာပန် ညံၚ်ဒြၚ်ဂၠဴရ၊ မဟောဟ်သဓ ညံၚ်ကမၠံတှ်ဂၠဴဂှ်ရ၊  မဟောဟ်သဓဂှ်မသှ်ကဵုဒးရောၚ်”ဒေဝတဴဂး၊  “ ယးဂတတုဲ ကဵုအာဂၠာဲမဟောဟ်သဓရ”သၟိၚ်ဂး၊  တုဲ ဒေဝတဴဗ္ဒန်အာရ၊ တ္ၚဲယးတုဲ သၟိၚ်ကဵုဂၠာဲမဟောဟ်သဓရ၊ အမာတ်မွဲ အာဒိုဟ်သၠုၚ်ကျာရ၊ အာညာတ်မဟောဟ်သဓ ကၠောန်တိ လမာန်ဗောတ်ဂဍံဂဍံဒၟံၚ်အကြာတိဂှ် ညာတ်တုဲ ရဴဝွံအမာတ်သ္ဂးရ၊  “ဂလာန်အစာပန် တၠပညာ  ဒိုက်ဟွံပြဲ သမၠီုပတၠပိုန်ပြဲမ္ဂးဂှ် ဒှ်စၟတ်ကွေံရ” ဍေံဂး၊  “ ယွံအမာတ်ဗဒိုက်ဇကုကၠာတုဲ ကြဴတွံတသိုက်ရောၚ် ဂတဗှ်ေဗဵုတသိုက်အဲရ”၊ မဟောဟ်သဓဂး “ယွံမဟောဟ်သဓ သၟိၚ်ကဵုကၠုၚ်ဂၠာဲကော်တၠအဲကဵုသှ်သၟာန်ဒေဝတဴ က္ဍိုၚ်ဗ္တာၚ်ရောၚ်”အမာတ်ဂး၊  “ ယွံအမာတ် နူကၠုၚ်ဗှ်ေဟီု တၠပညာဒိုက်ဟွံပြဲ သမၠီုပတၠဒြပ်မပြဲဂှ် ကဵုသှ်သၟာန်ဒေဝတဴရအမာတ်”မဟောဟ်သဓဂး၊ “ယွံမဟောဟ်သဓ ယာဲတၠအဲ ဟွံတိုန်သှ်သၟာန်ဒေဝတဴဂှ်တုဲမ္ဂး သၟိၚ်ဟွံဂွံလမျီုရ၊ ဒေဝတဴက္ဍိုၚ်ဗ္တာၚ် တက်ပရောပ်ကၠေံက္ဍိုပ်သၟိၚ်ရအဴ”အမာတ်ဂး။


ဗောဓိသတ် က္တဵုဗဒှ် မေတ္တာဂရုဏာပ္ဍဲသၟိၚ်တုဲ “ အဲသ္တိုန်သှ်ရအမာတ်” ရဴဝွံဗောဓိသတ်ဂး၊ ထဝ်လ္ၚီသၟိၚ်မကဵုဏာဂှ် အမာတ်ကဵုကၠေံကုမဟေဟ်သဓရ၊ ထဝ်လ္ၚီဂှ် ဗောဓိသတ် ရော်ဂုန်လၟာန်ညိ လဝ်စိုတ်တုဲ ကဵုကၠေံကုလၟာန်ဂှ်ရ၊  လၟာန်တံတီဒဒှ် မဟောဟ်သဓတုဲ ဖေက်တဴအိုတ်ရ၊ တုဲဗောဓိသတ် ဟီုပၠာံဗဇး “ မၞးတံလ္ပဖေက်ရ၊ ဂတဝွံ မၞးတံသဒှ်ဒဒိုက်ဂှ် သဇိုၚ်အဲရ၊”ဂးတုဲ က္ဍိုက်ကွဳတိုန်အာကဵုသၟိၚ်ရ၊ သၟိၚ်ညာတ်ဗောဓိသတ် သီုမဗိုဟ်ညံၚ်ရဴဗောတ်ဂဍံဂဍံဒၟံၚ် ကေုာံခၞိက်တိဂှ် ဒိုက်စိုတ်တုဲ သၟိၚ်ဂးရ၊ “ယွံကောန်အဲမဟောဟ်သဓ ဒ္ဂေတ်ကောန်အဲ မဗ္ဒေက်ဇကုသာ်ဝွံဂှ် ပသပုန်ကဵုအဲဟွံမွဲရ၊ ဟိုတ်အဲမပ္တေဟ်ကေတ်ဂလာန်သမၠီုပန်ဝွံတုဲ အဲမ္ဒးပၞတ်ကဵုကောန်ရောၚ်၊ လ္ပအောန်စိုတ်ကဵုအဲညိရကောန်၊ မစှ်ေဗလိုပ်ဟုံတုဲ တိုန်ကၠုၚ်ကဵုအဲ ပြဟ်ညိကောန်” ရဴဝွံသၟိၚ်ဂး။


ဗောဓိသတ်မိၚ်ဂလာန်သၟိၚ်တုဲ စှ်ေအာဗလိုပ်ဟုံ ကျိုၚ်ကျဝ်တုဲ တိုန်ကၠုၚ်ကဵုသၟိၚ်ရ၊ ပ္ဍဲသနာမပြဲ မဂ္ဇံဒၟံၚ်တုဲ ရဴဝွံမဟီုတိုန်ရ။


နအလဿဂိဟိသာဓ၊

ဘိက္ခုသာဓုစသညိနော၊

ရာဇာသဓုကမ္မကာရဳ၊

အကောဓောပဏ္ဍိတောသာဓု။

မဟာရာဇ၊ ယွံသၟိၚ်မပြဲ − နအလဿဂိဟိ၊ ၚ်တြုံမွဲ မဟွံလၞုဟ်ပ္ဍဲကေၚ်ကာသ္ၚိကၟိန်ဂှ်၊ သာဓု−ခရှ်ဂှ် ဆာဲဒးရးသန်ရ၊  ဘိက္ခုသညိနော၊ ၚ်ခမဳမလလံဒွါပိဂှ် ၊ သာဓု၊ ခမဳဂှ်ဆာဲဒးရးသန်ရ၊ ရာဇာ၊  ၚ်သၟိၚ်မွဲဂှ်၊ ကမ္မကာရဳ၊ ၚ်မစဳစတ်ဗ္စာရဏာတုဲ မပ္တုဲကိစ္စမွဲမွဲမ္ဂး သၟိၚ်ဂှ်ဆာဲဒးရးသန်ရ၊ အကောဓေါပဏ္ဍိတော၊ ၚ်တၠပညာမွဲ မဟွံမွဲထေဲကဵုညးဂှ်၊ သာဓု၊  တၠပညာဂှ်မဆာဲဒးရးသန်ရ။


“ယွံမအံက် သမၞိၚ်ပိုန်ဟာန် မအံက်အဲကလိဂွံတုဲ မူဂှ်အဲမဒြိုဟ်ကဵုမအံက် သၟဟ်ရထသၞုံတုန်ရော၊ မအံက်ပတှ်ေကေတ် ဂလာန်ညးသ္အာၚ်တုဲ မအံက်ထေဲပၞတ်ကဵုအဲဍိက်ရောၚ်အဴ”အဟောဟ်သဓဂး။


ပ္ဍဲကာဂှ် ရဴဝွံ သၟိၚ်မဟီုတိုန်ရ၊  “ ယွံကောန်အဲမဟောဟ်သဓ၊  သၟာန်ဒေဝတဴဂှ် မသှ်ကဵုညိကောန်”  “ ဂွံရအဴ”မဟောဟ်သဓဂးတုဲ၊ ပ္ဍဲဋ္ဌာန်ဒၟံၚ်သၠုၚ်သၟိၚ်ဂှ် ကဵုဒၟံၚ်ရ၊ “ပသာ်သၟာန်ဒေဝတဴဂှ်ရောအဴ” မဟောဟ်သဓဂး၊  “ ပူဂဵုမွဲသြိုဟ်ညးဍေံထၞိက် မုက်ညးဍေံဂေး သော်ညးဍေံဂေက် ညးဒးဆာန်ဍေံက္ဍၚ်အာတုန် ညးပူဂဵုဂှ်ရော၊ ရဴသာ်ဝွံ မဒှ်သၟာန်ဒေဝတဴရ” “ ယွံမအံက် ကောန်ၚာ်ထပှ်ဂိတု ဒ္စာံဂိတုတံဂှ်ရ မိမပၚ်ယိုက်ကေတ်ဍေံတုဲ သော်မိဂှ်လေဝ်ဍေံဂေက် သြိုဟ်မိလေဝ်ဍေံထၞိက် မုက်မိဂှ်လေဝ်ဍေံဂဗးစုတ်ထၞိက်စုတ် ၜိုန်ဂှ်လေဝ် မိဒးသ္ဍိုက်ဆာန်ဍေံက္ဍၚ်အာတုန်”ရဴဝွံ မဟောဟ်သဓဂး၊  ဒေဝတဴက္ဍိုၚ်ဗ္တာၚ်မိၚ်တုဲ ကဵုတဴသာဓုကာရ၊ ပ္ကဴဒိပ်နာနာသာ် ဒြာတ်ပူဇဴမဟောဟ်သဓဟေၚ်ရ၊ “သၟာန်ဂတဂှ်တုန် ပူဂဵုမွဲဂှ် ညးစကာဏာဍေံတုဲ ဍေံပဝေၚ်ဒၟံၚ် ညးသ္ဍံၚ်ဗက်အာ ထဍေၚ်တက်ဍေံ ဍေံဒြေပ်ဒဴအာတုဲ ညးက္ၜေံလက်ဍေဴ လ္ပကဵုဒးညာတ်မုက်ဗှ်ေ ၜါဝါညိ ညးဂးတုဲ ကလေၚ်စဴအာသ္ၚိရ၊ စိုပ်ပယာံတ္ၚဲပၠိုတ် မာတ်ဍေံဟွံစဴစိုပ်သ္ၚိဂှ် မ္ဒးဒွိၚ်ဒွာဲတဴ ဟွံပိုတ်ပ္ဍဲစိုတ်မ္ဒးစံၚ်တူ တဴကဵုဍေံပၠန်ဂှ် ညးပူဂဵုဂှ်ရော”။


“ ယွံမအံက် ကောန်ၚာ်ထပှ်သၞာံ ဒ္စာံသၞာံဂှ်ရအဴ မိစကာဏာဍေံ ကဵုဍေံအာ ဍေံအာတုဲ ဂွံဓနေအ်ကရောဲတံဂှ်တုဲ ဍေံဝေၚ်တဴရ၊ မာတ်မိသ္ဍံၚ်ဗက်အာဍေံ ညာတ်စုတ်ဍေံတုဲ ထဍေၚ်တက်ၜုၚ်ဍေံ ဍေံဒြေပ်ဒဴ ကလေၚ်စဴအာစိုပ် ပယာံသၟဝ်တ္ၚဲပၠိုတ် မာတ်ဍေံဟွံကၠုၚ်စိုပ်သ္ၚိ မိသ္ဒးစံၚ်တူတဴကဵုကောန်ဂှ်ပၠန်ရအဴ” ဒေဝတဴမိၚ်တုဲ ကဵုတဴသာဓုကာ ဒြာတ်ပပူဇဴ ပ္ကံဒိပ်တံဂှ်ပၠန်ရ၊ “ သၟာန်ဂတဂှ်တုန် ပူဂဵုမွဲဂှ် ညးၜါဒၟံၚ်ပ္ဍဲဋ္ဌာန်လ္ၚု ဟီုဗျံက်ဒုဟ် ကေုာံရၚ်သ္ကံတုဲ ဒုၚ်သွာပသစာတုဲ ဗွဲကြဴသ္ဍိုက်မၠိုက်အာပၠန်ဂှ်ညးပူဂဵုရော” “ ယွံမအံက်တြုံကဵုဗြဴရအဴ” ဒေဝတဴမိၚ်တုဲ ကဵုတဴသာဓုကာ ဒြာတ်ပပူဇဴပ္ကဴဒိပ်မပြဲပၠန်ရ၊  “ သၟာန်ဂတဂှ် ပူဂဵုမွဲဂှ်တုန် ဒြပ်ညးလေဝ်ကေတ်ဏာစတုဲ ဒေါန်ဗြုလက်ချဴညးတုဲ  ညးမ္ဒးလ္ၚောဝ်ညးပၠန်လေဝ် သ္ဍိုက်လောန်က္ဍၚ်အာဂှ် ညးပူဂဵုဂှ်ရော”။


“ ယွံမအံက် ညးဂှ်မဒှ်သၚ်အရဳမပြဲရအဴ၊  ရိုဟ်ဟ်ညးမဒုၚ်ဒၟံၚ်ဒါန်ဂှ်ရ” ဗောဓိသတ်ဂး၊  ဒေဝတဴမိၚ်တုဲ ကဵုတဴသာဓုကာ ဒြာတ်ပပူဇဴ ပ္ကဴဒိပ်မပြဲပၠန်ရ၊ ပ္ဍဲကာလဂှ် မိၚ်သွဟ်ဗောဓိသတ်တုဲ သၟိၚ်သီုဂၞကျာ် ကေုာံအမာတ်ဒဴဗညာ သေဏာပတိတံညးဂမၠိုၚ် ကဵုတဴသာဓုကာ ပပူဇဴသကာ ဗောဓိသတ်ညံၚ်ဗီုဗြဲရတ်  မဗဂူဖျေံဂှ်ကီုမဒှ်ရ၊ သၟိၚ်သ္ဍိုက်မၠိုၚ်ထိုၚ်သးဗောဓိသတ်တုဲ  ပ္ဍဲတ္ၚဲဂှ်ဟေၚ် သၟိၚ်ပ္တန်လဝ်ဗောဓိသတ် ဒဒှ်သေဏာပတိရ။




==၃၁။   ခဏ်ပဥ္စပဏ္ဍိတပဥဝ==
ကာလဂှ် အစာပန်ချပ်ပ္ဍဲစိုတ် ညံၚ်ဗီုဂျိနာ်ကီုရ၊  သီုအ္စာပန်စှ်ေအာတုဲ တိုန်အာသ္ၚိအ္စာသိုန်ရ၊ သာ်ဝွံ ညးပိဂး၊  “ယွံအ္စာဇၞော် လၟုဟ်ဝွံ သၟိၚ်ယိုက်ဒိုက်ထ္ၜၚ်ပ္တိုန်မဟောဟ်သဓတုဲရ၊  ပိုဲညးပန်သီုဖ္အိုတ် ညံၚ်ဇြုံမဟၟဲကဵုဂျိကီု မ္ဒးဒှ်တဴရအဴ” အ္စာပိဂှ်ဂး၊   “ အဲအ္စာသိုန်နွံတဴဏီ မၞးတံလ္ပဒိုက်စိုတ်ရ၊  ဥပ္ပာဲမွဲနဲ မဂွံပၠေၚ်ကၠေံဍေံဂှ်နွံတဴရ၊  လမျီုဍေံကီု သီုပိုန်ဟာန်ဍေံ ညံၚ်သ္ဂောံအိုတ်အာဂှ် လယိုၚ်အဲရ၊” အ္စာသိုန်ဂးတုဲ သီုညးပန်အာစိုပ်သ္ၚိမဟောဟ်သဓတုဲ ညာတ်အ္စာပန် မဟောဟ်သဓကော်တဴ ကဵုဒၟံၚ်ဂ္ဇံဒၟံၚ်တုဲ သာ်ဝွံ အ္စာသိုန်မဟီုရ။


“ယွံတၠပညာ ပိုဲမၞိဟ်တံဝွံဂှ်  အရေဝ်ပၞုက်ဇကုဂှ်ဂပ်ဝ်လဴဗ္စကဵုညးဂှ်ရော၊  တၠပညာဟီုပိုဲသမိၚ်ညိ”  “ ယွံအ္စာပန် ကသပ်မွဲ ပွမွဲလံမဂွံစိုပ်ဒတုဲဂှ်  ဟွံဂပ်ဝ်ဟီုဗ္စကဵုညးရအ္စာ”   “ ယွံမဟောဟ်သဓ တၠအဲတြုံလၟောဝ်ကျာ်ရောၚ်ဟီုတုဲ ဟွံဂတးပါၚ်ဂှ် ပ္ဍဲဒေါဝ်သၟိၚ်အမာတ်တံဂှ် တၠအဲဂံၚ်ဟီုဂလာန်ဝွံညိဟာ” အ္စာသိုန်ဂး၊   “ အဲဂံၚ်ဟီု”မဟောဟ်သဓဂးတုဲ အ္စာပန်စှ်ေအာရ၊  တ္ၚဲယးဂတဂှ်  အစာပန်တိုၚ်စိုပ်သၟိၚ်တုဲ ရဴဝွံဟီုတိုန်ပၠန်ရ၊  “ ယွံမရာတ် လၟုဟ်မဟောဟ်သဓဝွံ ဍေံချပ်ပုန်ကဵုမရာတ်ဗိုန်ရ၊  မရာတ်သိုက်ဂှ် ပိုဲသ္ဂောံတသိုက်ရ၊ မရာတ်ဒိုက်ဂှ် ပိုဲသ္ဒးဒိုက်စိုတ်ကီုရ၊  ဟိုတ်ဂှ်ရ ပိုဲမ္ဒးလ္ၚောဝ်ပ္တီမရာတ်ရောၚ်အဴ၊  ဥပ္ပာဲကသပ်ဍေံမဟွံစိုပ်ဒတုဲဏီဂှ် ဍေံဒိုအ်ဒၟံၚ်ဏီရောၚ်အဴ” အစာသိုန်ဂး ။


သၟိၚ်မိၚ်တုဲသ္ဂး  “ အဲဟွံပ္တေဟ်ဂလာန်မၞးတံရ၊  ဟိုတ်ညးဒယှ်တှ် မၞးတံမစောန်စိုတ်ရောၚ်၊  ကၠာတေံမွဲဝါဟီုပျုတ်မဟောဟ်သဓဂှ်လေဝ်  မသတ္ကုဒုဟ်ဒဴ အာကၠေံတုဲ ဒေဝတဴတိတ်သၟာန်ဂှ်လေဝ် မၞးတံသှ်ဟွံဒး ယဝ်ရမဟောဟ်သဓဟွံသှ်ဂှ်လေဝ်  အဲသ္ဒးအိုတ်လမျီုရ၊ မဟောဟ်သဓသဟ်ကဵုတုဲ အဲမဂွံလမျီုရောၚ်၊ မၞးတံလ္ပကၠုၚ်ကြာန် လ္ပကတဴဝေၚ်စိုတ်အဲညိ”  ရဴဝွံသၟိၚ်ဂး “ ယွံတၠညးမဟောဟ်သဓ တိုန်တုဲဟုဲဟဟ်ဇကုဂှ် မူရဴညးမွဲဂပ်ဝ်ဖျိုန်လဝ်ရော တၠညးသၟာန်စံရ”၊ အစာသိုန်ဂး ဒးကာလတုဲ မဟောဟ်သဓတိုန်ကၠုၚ်ရ၊ သၟိၚ်သၟာန်တိုန် မဟောဟ်သဓရ၊ “ ယွံမဟောဟ်သဓ ဟုဲဟဟ်ဇကုဂှ် မူဒၞာဲမဂပ်ဝ်ဖျိုန်ရော” သၟိၚ်သၟာန်တဴရ၊  တုဲမဟောဟ်သဓ “ ယွံမရာတ် အစာပန်ဂှ် ကဵုဟီုကၠာညိအဴ” မဟောဟ်သဓတုဲ သၟိၚ်သၟာန်အစာသိုန်ပၠန်ရ။


အစာသိုန်မိၚ်တုဲ “ ယွံတၠညး  မိတ်သဟာဲ ဂပ်ဝ်ဖျိုန်ကၠာရ” အစာသိုန်ဂး၊ အစာပုတ္ကသဂှ် “ကောန်ဂပ်ဝ်ဖျိုန်ကၠာရ”၊ အစာကာမိန္ဒဂး “ ဒေံဂပ်ဝ်ဖျိုန်ကၠာရ”၊ အစာဒေဝိန်ဂး “ မိဂပ်ဝ်ဖျိုန်ကၠာရ”၊  မဟောဟ်သဓသ္ဂးတဴဂှ် “ ဟုဲဟဟ်ဇကုဂှ် ဟုဲဟဟ်ဂှ် ဂပ်ဝ်တိုပ်ဒေပ်လဝ်ရ၊  ဟွံဂပ်ဝ်ဟီုလဴဗ္စကဵုညးရောၚ်” သၟိၚ်မိၚ်ဂလာန်မဟောဟ်သဓတုဲ  မုက်သၟိၚ်လီုအာ အစာသိုန်ကဵုမတ်ကဵုသၟိၚ်ရ၊ မဟောဟ်သဓမိၚ်ညာတ်တုဲ ချပ်တဴပ္ဍဲစိုတ်ရ၊  “ ကသပ်အစာသိုန်ဝွံ ရပ်လက်ကၠိုက်ကဵုအဲရောၚ်သွံ”ဂးတုဲ  က္တဵုစှ်ေအာကၠာညးရ၊ မဟောဟ်သဓချပ် “ဂလာန်ဝွံ ဟိုတ်သၞုံရ၊  ရိုဟ်တ္ၚဲပ္ဍဲသၞေဟ်ဗွဝ်ဝွံ ဍေံတံညးပန် ဒရီုဒၟံၚ်ကေုာံရၚ်သ္ကံ လ္တူသၞေဟ်ဂှ် လၟိုန်ရောၚ်” ချပ်တုဲ  “ ပ္ဍဲသၞေဟ်ဗွဝ်ဝွံ အဲလုပ်ဒၟံၚ်ကၠာရ”ဂးတုဲ မဟောဟ်သဓ လုပ်မံၚ်ပ္ဍြအသၟဝ်ဗွဝ်သၞေဟ်ဂှ်တုဲ တိုပ်လဝ်ဇကုရ၊  မဟောဟ်သဓက္တဵုစှ်ေတုဲ အစာပန်ဟီုကဵုသၟိၚ်ရ၊  “ ဂလာန်ပိုဲဍိက်ဂှ် ဒှ်စၟတ် ဟွံဒှ်စၟတ်ဟာအဴ” သၟိၚ်ဂး“မဟောဟ်သဓဝွံ ဍေံပုန်ကဵုပိုဲရောၚ် ပိုဲဂစိုတ်ကၠေံဍေံရ”။


“ညးဂှ်ဂွံဂစိုတ်ဍေံ သၟဟ်ရထရော” “ အဲဂစိုတ်”အစာသိုန်ဂးတုဲ သၟိၚ်ဗ္ဒုၚ်သၞာ်ကုအစာသိုန်ရ၊ အစာသိုန်ဂွံသၞာ်တုဲ ကြီုဇာတဴရ၊ “ပ္ဍဲတ္ၚဲယးဂတဂှ် ကောန်ဂဟပတိဝွံ သ္ဒးချိုတ်ကွေံရ၊ ဝါဝွံကသပ်ပိုဲစိုပ်ဒတုဲကွေံရ”ဂးတုဲ မိပ်စိုတ်ဗွဲမလောန်သန်ရ၊  သီုညးပန်ဂှ် စှ်ေကၠုၚ်နူသ္ၚိသၟိၚ်တုဲ သီုညးပန်ဂှ် အာဂ္ဇံဒၟံၚ်လ္တူဗွဝ်သၞေဟ်ဂှ်ရ၊  တုဲအစာသိုန်ဟွံတိုန်ရ၊  “ မဟောဟ်သဓ တဴအပ္ဍဲသၟဝ်ဗွဝ်သၞေဟ်ဝွံဟွံတီ”ဂးတုဲ၊ ထဍဟ်သၞေဟ်ဗွဝ်ဂှ်ရ၊  ပ္ဍဲကာလဂှ် သာ်ဝွံ ညးပိမဟီုတိုန်ရ၊ “ မဟောဟ်သဓဂှ် ဒၟံၚ်ဒၞာဲဝွံကီုဟာ ဂကောံကွိၚ်ကွိုက်ဒယှ်ေလှ်ေစဴ လဟိၚ်တဴစိုတ်တုဲရ၊ သ္ဇက်သၠေဟ်ပၟာဟွံဟွံမွဲရ”ဂးတုဲ အ္စာသိုန်မဟီုတိုန်ကၠာရ။


“ ယွံမၞးတံ ကၠာတေံဗြဴသရာဲဍုၚ်မွဲ သီုကပေါတ်ကယိုၚ်အဲလှေံပ္တိတ်ဏာဥဒျန်တုဲ အဲပ္တုဲကိစ္စတုဲ အဲဂစိုတ်ကၠေံဍေံ လစိန်သီုလကံက်ဒွါဂြၚ်ဗံက်ကြိယာ ဂ္ညိကယိုၚ်ဍေံသီုဖ္အိုတ်ဂှ် အဲဂိုၚ်ကေတ်ဖျဴနၚ်တုဲ ဟုဲဟဟ်တုဲ အဲဖျိုန်လဝ်ကဵုသၚ်ဃာတ်အဲ ညးဟွံတီမွဲရ” တုဲ အ္စာပုက္ကသ မဟီုတိုန်ပၠန် “ အဲယဲဇတုက်ကၠိက်နွံ ဒးပ္ဍဲကာ တ္ၚဲသဳဂိတုအိုတ်ဂှ် ကလောဲဝဲကၠုၚ်ရပ်အဲ ဒရီုဓဝဴဒၟံၚ် ကဵုညးဒဝ်ကၠေံတြၚ်တုဲ ကောန်ဗြဴအဲမွဲ ကဵုတက်ဒၟံၚ်တဲတုဲ ညးဟွံတီမွဲ ဟုဲဟဟ်ဂှ်အဲဖျိုန်လဝ်ကုကောန်ဗြဴအဲရ”၊ အ္စာကမိန္ဒသ္ဂးပၠန်တုန် “ ပ္ဍဲဒဳအဲဂှ် ဒှ်ဒၟံၚ်ယဲကုဋ္ဌနဍာ်ဗစိုတ်ဂှ် ကြဴကြာတ်တုဲ နယာတ်သၟာက် အဲဂွဳပူဒက်လဝ်အဲတိုန်သ္ၚိသၟိၚ်တုဲ ပ္ဍဲလ္တူဒဳအဲ သၟိၚ်သတိက်တဴရ၊ ဟုဲဟဟ်ဂှ် အဲဖျိုန်လဝ်ကုဒေံအဲရောၚ်”၊  အစာဒေဝိန်တုန်  “ မၞိက်မွဲမကၠေံအာမ္ဂးဂှ် မၞိက်ဂှ် အဲမကၠတ်ဖျေံဏာရောၚ်၊ ဒေါဝ်မၞိဟ်ဂှ်တုဲ တိုန်သဳကၠဳသၟိၚ်ဂှ် ထဝ်စှ်တြဴကသာပ်သၟိၚ်သ္ဒးပပူဇဴ အဲမၞိက်ဂှ် ဖျိုန်လဝ်ပ္ဍဲမိအဲ ဟုဲဟဟ်ဂှ် ညးတၞဟ်သ္အာၚ်ဟွံတီမွဲရ” ရဴဝွံ သီုညးပန်ဂှ် ဟီုဇီုကေုာံရၚ်သ္ကံတုဲ က္တဵုစဴအာရ။


မဟောဟ်သဓကလၚ်ဒၟံၚ်ဂွံမိၚ်အိုတ်တုဲ က္တဵုစဴအာရ၊ ဍာ်မ္ၚဵုစုတ်ကၞုသၚ်ဂှ် ဂပဝ်သတုံဗလိုပ်ဟုံတုဲဒၟံၚ်တဴရ၊  သၟိၚ်ပၠန်တုန်လေဝ် စိုပ်ကာလဗ္တံ ပ္ဍဲဒေန်ကျာ်သြဳသ္ၚဳ သတိက်ဟွံလှိၚ်ဒွိၚ်စံၚ်တူတဴတုဲ ဂၞကျာ်သၟာန်တိုန်သၟိၚ်ပ္ဍဲကာလဂှ်ရ၊ “ ယွံတၠသ္ၚိ မူဟိုတ်ဒှ်တၠအဲသတိက်ဟွံလှိၚ် မူဂှ်မ္ဒးဒွိၚ်စံၚ်တူတဴ မူဒုဟ်အဲဍိက်ဗြဴမၞုံတဴဂှ်ရောအဴ”  “ ဒုဟ်ဂၞကျာ်ဂှ်ဟွံမွဲရ၊  အစာပန်ဂၠာဲနၚ်ဒုဟ်တၚ်ပ္ဍဲမဟောဟ်သဓတုဲ အမှုသွတ်ဇၞော် အဲဟွံဂွံသၟာန်သၟုက်စဳစတ် ပ္ဍဲကဵုမဟောဟ်သဓညိညတုဲ အဲမဒုၚ်ကဵုသၞာ် ကုအစာပန်တုဲရ၊ မဟောဟ်သဓဟွံတီတုဲ ယးဂတ ယဝ်သတိုန်ကၠုၚ်မ္ဂး အစာသိုန်ဗ္ဒဒၟံၚ်ပ္ဍဲပါၚ်တြၚ်ဂှ်တုဲ သ္တတ်ကၠေံကၞိပ်မဟောဟ်သဓ ဗိုန်ရဂးတုဲ အဲမ္ဒးစံၚ်တူတသိုက်တဟးတဴရောၚ်ဂၞကျာ်” ရဴဝွံသၟိၚ်ဂး၊  ဂၞကျာ်မိၚ်တုဲ တနဟ်နသကဵုစိုတ်တၜိုဟ်လလံညိ ချပ်ပ္ဍဲစိုတ်တုဲ ဂၞကျာ်ဟီုပၠာံဗဇးကၠေံစိုတ် သၟိၚ်သ္ဂောံတိက်လှိၚ်ညိဂးတုဲ သာ်ဝွံ မဟီုကဵုသၟိၚ်ရ၊ “ သတြုနွံဂှ် မ္ဒးဒွိၚ်ဂၠိုၚ်  သတြုချိုတ်အာတုဲ တၜိုဟ်တဴစိုတ်ရအဴ” ဂၞကျာ်ဂး သၟိၚ်မိၚ်တုဲ သတိက်လှိၚ်အာရ၊ ဂၞကျာ်ချူလိက် ကေတ်ဂမဳကဒဵုစုတ်ကဵုထၟာဲတၟိတုဲ ယးပြဟ် စကာမၞိဟ်ကဵုဖျေံဏာကဵုမဟောဟ်သဓ  “ သၟိၚ်မပၞောတ်ဒၟံၚ်ကဵုဒေံအဲဇၞော်က္ဍၚ်သန် ဆဂှ်ဟွံသေၚ်တုန် သၞာ်လေဝ်ကဵုလဝ်အစာသိုန်တုဲရ၊  ဒးကာလအခိၚ်ရိုဟ်တ္ၚဲဂှ် ဒေံလ္ပတိုန်ကၠုၚ်ကဵုသၟိၚ်ညိ၊  ဍုၚ်မိတ္ထဵု ညံၚ်သ္ဂောံဒှ်သ္ကေံတဲဒေံအဲဂှ် ဒေံအဲချပ်ရ” သာ်ဝွံ ဂၞကျာ်စုတ်ဏာလိက် ဗောဓိသတ်ဂွံတီတုဲ ဒၟံၚ်တဴရ။


ယးဂတဂှ် အစာသိုန်တံညးပန် ပြဟ်တိုန် မၚ်ရံၚ်ဒၟံၚ်တဴရ၊  ဒးကာလဂှ် မဟောဟ်သဓဟွံတိုန် ကာလတ္ၚဲသၠုၚ်အာတုဲ သာ်ဝွံ အစာပန်ဂး “ မဟောဟ်သဓဝွံ  ဍေံတီအာကသပ်ပိုဲတုဲရ၊  ဟိုတ်ဂှ်ဒးကာလဍေံမတိုန်ဒၟံၚ်ဂှ် ဍေံဟွံတိုန်ရောၚ်”  သၟိၚ်လေဝ်စၟဳဒၟံၚ်မဟောဟ်သဓရ၊  “မဟောဟ်သဓဝွံ ဒးကာလမတိုန်စိုပ်အဲဂှ် ဟွံတိုန်တုဲ  ကောန်အဲ မဟောဟ်သဓဝွံ ချိုတ်အာရအဒှ်” သၟိၚ်မချပ်တဴရ။


မာတ်တ္ၚဲသၠုၚ်လောန်ကာလ မဟောဟ်သဓဟွံတိုန် အစာသိုန်တိုန်အာကဵုသၟိၚ်ရ၊  “ ယွံမရာတ် မဟောဟ်သဓဝွံ  ဍေံတီအာရသဒှ် ဟိုတ်ဂှ်ဍေံဟွံတိုန်ရောၚ်အဴ”ဂးတုဲ  အစာသိုန်သဳကၠဳဒၟံၚ်သၟိၚ်ရ၊  ဒးလောန်အခိၚ်ကာလတုဲ  မဟောဟ်သဓသီုကဵုဗဵုလ္ၚီဇက်တိုန်ကၠုၚ်ရ၊ သၟိၚ်ညာတ်ဗဟေက်က္တဵုဒှ်တုဲ သၟိၚ်ချပ်တဴရ၊  “မဟောဟ်သဓလ္ၚောဝ်အဲဂှ် ဒှ်ဟွံပုန်ကဵုအဲရ၊ ယာံရဟွံလ္ၚောဝ်အဲဂှ် ဒှ်မဟောဟ်သဓပုန်ကဵုအဲရ၊  အဲဒးဗလးဇကုအဲရ”သၟိၚ်ဂး ၊  မဟောဟ်သဓစိုပ်တုဲ လးသၞာပဝတ် လ္ၚောဝ်ရှ်ေသှ်ေတဴသၟိၚ် ကာလဂှ် သၟိၚ်ကအီတိုန်ရ၊  “ယွံကောန်အဲမဟောဟ်သဓ ပ္ဍဲတဏေံဂှ် ပမစှ်ေအာကၠာ ညးတ္ၚဲဝွံ တ္ၚဲသၠုၚ်လောန်ကာလတုဲ မတိုန်ကၠုၚ်ဂှ် မူဟိုတ်ရောကောန်”သၟိၚ်သၟာန်တဴရ၊   “ယွံမအံက် ဗတ်အဲမတိုန်ကၠုၚ်ပြဟ်ဂှ် အစာသိုန် ဝေၚ်ကဵုတဲဒၟံၚ်သၞာ် ဂစိုတ်ကၠေံအဲတုဲရ၊  ဟိုတ်ဂှ်ဒးကာလအဲဍိက်မဟွံတိုန်ကၠုၚ်ရောၚ်အဴ” မဟောဟ်သဓဂးတုဲ  အစာသိုန်ကဵုမတ်ကုတၠညးရ။


တၠညးမၠာ်ကလေၚ်ရံၚ် မုက်ဂၞကျာ်တုဲ မုက်ချိုတ်တိုန် “ယွံမရာတ် ဂၞကျာ်မဟီုကဵုအဲ မရာတ်လဝ်စိုတ်ဟာ အဲဂှ်ဒှ်ညးမတီကေတ်အတိက် အနာဂတ်ပစ္စုပ္ပန်ရောၚ်၊ ဟုဲဟဟ်အစာပန်တံ သီုညးဖအိုတ်ဂှ်လေဝ်  အဲဍိက်မတီရောၚ်အဴ ဟုဲဟဟ်အစာပန်တံဂှ်  ဂၞကျာ်ကၠုၚ်ဟီုလဴဗ္စကအဲကီုဟာ ”  မဟောဟ်သဓဂးတုဲ  “ ပသာ်ဟုဲဟဟ်အ္စာပန်ဂှ်ရောကောန်”ရဴဝွံသၟိၚ်ဂး၊  “ ယွံမအံက် ဟုဲဟဟ်အစာသိုန်ဂှ် ဂစိုတ်ကၠေံဗြဴသရာဲဍုၚ်မွဲပ္ဍဲဥဒျာန်တုဲ လစိန်စရံက်ဂြၚ်ဗံက်ဒွါကၟက်ကံဂှ် ကေတ်ဏာကွက်စွံလဝ် ပ္ဍဲဒၟံၚ်သတိက်ဂှ် ညးဟွံတီညာတ် ဆဟဟာဲသၚ်ဃာတ်မွဲကီု ဍေံကဵုတီတဴရောၚ်၊  ဟုဲဟဟ်ဂှ် ဂၞကျာ်ကၠုၚ်ဟီုကဵုအဲကီုဟာအဴ”မဟောဟ်သဓဂး၊  သၟိၚ်မိၚ်တုဲ သၟာန်အစာသိုန် “ ဒှ်ကွေံဟာ” “ဒှ်ကွေံရ”အစာသိုန်ဂး၊  “ဟုဲဟဟ်အစာပုက္ကသဂှ် ညးဂှ်ဒှ်ဒၟံၚ်ယဲဇတုက်ကၠိက် ဒးကာလပ္ဍဲသဳ အာံမပှ် ကလော်ဝဲဂှ် ကၠုၚ်ရပ်တုဲ လရိုအ်ဇွဟ်ဇတဝ်တဴ ဖအိက်ဖအိက် ဍာ်ပါၚ်ဇွောဝ်ဒၟံၚ်တုဲ  ဆကောန်ဗြဴမွဲကီု မဂွံတီတဴ”  “ ဟုဲဟဟ်ဂှ် အဴဒှ်ကွေံဟာ အစာပုက္ကသ” ရဴဝွံသၟိၚ်သၟာန်၊ “ဒှ်ကွေံရ”အစာပုက္ကသဂး၊  “ဟုဲဟဟ်အစာဒေဝိန္ဒတုန် မၞိက်မရာတ်ဂှ် ဍေံကၠတ်ဖျေံဏာ ဒေါဝ်မၞိဟ်ဂှ်တုဲ  တိုန်သဳကၠဳမရာတ် ၚုဟ်မစှ်တြဴကသာပ် မရာတ်သ္ဒးပပူဇဴ၊  ဟုဲဟဟ်ဂှ် ဍေံမဖျိုန်လဝ်ကဵုမိဍေံရောၚ်အဴ”မဟောဟ်သဓဂး၊  “ဒှ်ကွေံဟာအစာဒေဝိန္ဒ” ရဴဝွံ သၟိၚ်သၟာန်၊ “ဒှ်ကွေံရအဴ” အစာဒေဝိန္ဒဂး။


“ဟုဲဟဟ်အစာကာမိန္ဒဂှ်တုန် ဒှ်ဒၟံၚ်ယဲကုဋ္ဌပ္ဍဲဒဳရောၚ် စုတ်ဍာ်ဂမ္တဴကြဴကြာတ်ကဵုဍာ်ဗစိုတ် ဗ္စးထုပ်ဂွဳလဝ်တုဲ တိုန်သဳကၠဳမရာတ် ဟုဲဟဟ်ဂှ် ဖျိုန်လဝ်ကဵုဒေံရောၚ်အဴ” မဟောဟ်သဓဂး၊  “ဒှ်ကွေံဟာ အစာကာမိန္ဒ” ရဴဝွံသၟိၚ်သၟာန်၊ “ ဒှ်ကွေံရအဴ”အစာကာမိန္ဒဂး၊  “ယွံမရာတ် ဟုဲဟဟ်သီုဖအိုတ်တံဂှ် ဂၞကျာ်ကၠုၚ်ဟီုကုအဲဍိက်ကီုဟာအဴ” မဟောဟ်သဓဂး၊  သၟိၚ်ဂွံမိၚ်ဂလာန်ဗောဓိသတ် ပၞတ်တိုန်တုဲ ကဵုညးဒဇက်ဖျေံဏာသီုအစာပန်တံဂှ်ရ၊  တုဲပအပ်တဲဗာဇ္ဇခါတ် “  ကဵုဂစိုတ်ထောံကၠေံရ”သၟိၚ်ဂး၊  မဟောဟ်သဓ ဂွံတီကေတ်ဒဒှ်သၟိၚ်မပၞတ်တိုန်ဂှ်တုဲ ပ္တီတိုန်သၟိၚ်ပၠန်ရ၊ “ယွံမရာတ် အစာပန်ဂှ် စိုပ်အဲဍိက်တုဲ ဟုဲဟဟ်ဂှ် ညးဂှ် ဂပ်ဝ်ဖျိုန်လဝ်ရော အစာပန်သၟာန်အဲ ဟုဲဟဟ်မ္ဂးဂှ် လံမဂွံစိုပ်ဒတုဲဂှ် ဂပ်ဝ်တိုပ်ဒေပ်လဝ် ဟဂပ်ဝ်ဟီုကဵုညးအဲဍိက်ဂး၊  မာတ်အဲမဟီုသာ်ဂှ် အဲဍိက်မပုန်ကဵုမရာတ်ရောၚ်၊ အစာသိုန်လ္ၚောဝ်ပ္တီမရာတ်တုဲ မရာတ်ဗ္ဒုၚ်ကဵုသၞာ် မကဵုဂစိုတ်ကၠေံအဲရောၚ် ဟသေၚ်ဟာအဴ” “ဒှ်ကွေံရမဟောဟ်သဓကောန်”သၟိၚ်ဂး။


“ယွံမရာတ် သၟိၚ်မ္ဂးဂှ် ဟွံစဳစောတ် ဗ္စာရဏာဏီမ္ဂး  ပွပြဟ်ပြေဟ် လ္ပပ္တုဲညိအဴ၊  ပသၟိၚ်မ္ဂးဂှ် ကဵုသ္ဍိုက်ဆာန်သတ်ကဵုမၚ်မွဲသတ္တံရောၚ်၊  ပွပြဟ်ပြေဟ်ဂှ် လ္ပပ္တုဲညိ၊ ဟုဲဟဟ်ဇကုဂှ် လ္ပပ္တုဲညိ ဟုဲဟဟ်ဇကုဂှ် လ္ပကဵုဗ္စကဵုညးညိ၊ ယာံမ္ဒးဟီုဗ္စကဵုညးမ္ဂး မ္ဒးဒှ်လေၚ်ဇၞော် ဂပ်ဝ်သမ္တီရ” မဟောဟ်သဓက္တဵုဗဒှ်ကရုဏာတုဲသ္ဂးရ၊ “သမၠီုပန်ဝွံ  ဝေၚ်ကၠေံနူအဲတုဲ စ္ၜုဲစ္ၜော်ဍေံတံဟွံမွဲရ”ဂးတုဲ ဟီုပ္တီတိုန်တၠညးပၠန်ရ၊  “ ယွံမရာတ် အစာပန်တံဝွံ  မဇၞော်ကၠုၚ် တံဇိုၚ်မရာတ်ရောၚ် လ္ပဆက်ဝဳဝဲရ၊  လမျီုညးပန်ဝွံဂှ် ကဵုကၠေံဒါန်ကုအဲဍိက်ညိရအဴ”  “အဲကဵုအခေါၚ်ရကောန်”ရဴဝွံသၟိၚ်ဂး၊  “ကောန်အဲဒုဟ်ဟွံမွဲ ဍေံတံမၚ်ဒုဟ်ကုကောန်အဲရောၚ် ကောန်အဲမဟောဟ်သဓဝွံ ၜိုန်ညးမချပ်ဂစိုတ်ကၠေံဇကုကီုလေဝ် ဟွံကလေၚ်ဒြိုဟ်ကဵုညး အသဝ်သုစရိုတ်ကွေံရ၊  ဂတနူဝွံတုဲ ဍုၚ်ရးအိုဿီု အဲအပ်ကဵုကုအောန်အဲ ကဵုဂွံပိုၚ်ကဵုဂွံစဳရေၚ်သီုဖ္အိုတ်ရ” သၟိၚ်ဖျေံသ္ဇိုၚ်ကုမဟောဟ်သဓဖ္အိုတ်ရ။



==၃၂။   ခဏ်မဟောဟ်သဓ စဳရေၚ်ဂဟဵုဍုၚ်ရးမိတ္ထဵု==
မဟောဟ်သဓဂွံပိုၚ်ဍုၚ်တုဲ  သာ်ဝွံ မဟောဟ်သဓချပ်ရ၊  “ဂတနူဝွံ  အမှုနူဇမ္ၚောဲ တ္ၚဲပၞာန်ဒမၠကၠုၚ်စိုပ်တုဲ ဒှ်ဒဒိုက်စိုတ် သၟိၚ်အမာတ်ညးဒိုက်ညးလွေဟ် သမ္ၚေဟ်သေဋ္ဌဳ ခမဳဗမၞးတံရသွံ” ရဴသာ်ဝွံ ဗောဓိသတ်ဗ္စာရဏာတဴတုဲ ကဵုစဳရေၚ်ဂဟဵုဍုၚ်ရ၊ ထ္ၜိုၚ်ဍုၚ်မသုန်စှော် ဇရိုက်ဥဿဘ ပ္ဍဲထၜိုၚ်ဍာ်ဂှ် ဗလးလဝ်ကျာံကဵုပေၚ်ဒၟံၚ်ရ၊  ပ္ဍဲထၜိုၚ်ဍာ်ဇမ္ကဟ်ဂှ် ဖျေံလဝ်ခရိုၚ်ပသဲ ထၜိုၚ်လှိုက်ဂှ် ကဵုဂၞက်စှ်ေ ဒဵုမၞိဟ်မတၞီဗၠိုက်အာသတီုကၟာၚ်ဍုၚ် မွဲဇရိုက်ဇဿဘသမၠုၚ်ကၟာၚ်ဍုၚ် မွဲဇရိုက်ဥဿဘ ပ္ဍဲအပ္ဍဲဍုၚ် ကမၠိုၚ်ကၟာဗွဲမဂၠိုၚ်ကဵုခါဲလဝ်၊ ဇရာံသြောံလေဝ်ဗွဲမဂၠိုၚ် ကဵုစုတ်ဗပေၚ်လဝ် ညးဒိုက်တံဂှ် ဗက်ပ္တိတ်မ္ၚးဍုၚ် သမ္ၚေဟ် သေဋ္ဌဳဂှ် ပၠောပ်လဝ်အပ္ဍဲဍုၚ် ပြလက်ရာန်ထပှ်ဟတ် သၠုၚ်ဍုၚ်ခိုၚ်ညံၚ်ပသဲ၊ ဇၞော်ဍုဂှ် ထပှ်ယောဇနာ ကဵုလဝ်ဗိုန်လဝ် ဇၟာပ်ပ်အတာဂ္ညိ လဝ်လဒေါဝ်အလာံရာဲတံၚ်ခေါန် ညံၚ်ရဴဍုၚ်သွဝ်ကီုသာ်ဂှ် မဟောဟ်သဓ ကဵုစဳရေၚ်ပြုပြေၚ်ဍုၚ်ရ။




==၃၃။   ခဏ်မဟောဟ်သဓ စကာတ္ၚေက်သုဝ==
သၟိၚ်စူဠဏဳ ဗြဟ္မဒတ္တတုန် ဗဗၞးကေဝဋ် မဒှ်အ္စာသၟိၚ်ဂှ်ရ ပ္ဍဲပြာသာဒ်နန်ထဝ် သၟိၚ်သီုလျးပၞာၚ်တိုၚ် မဂဵုဖလာၚ်တဴဂှ် မၠာဲမွဲဂၠံကျာ်သြဳဇကုတုဲ တန်ဒၟံၚ်ပ္ဍဲဂၠံကျာ်သြဳဇကုဂှ်ရ၊  ဗမၞးကေဝဋ်ပၠန်တုန်လေဝ်  “ ၜိုန်ဟာန်ယဿပတ် အဲတံဝွံဂှ်  မိမဇိုန်ကဵုအဲဟွံသေၚ် သမိၚ်စူဠဏဳဝွံ မဇိုန်ကဵုအဲရောၚ်၊  သၟိၚ်ဝွံယဝ်ရဂွံပိုၚ်တဴ အလုံဂတာဇမ္မုဒိပ်ကွေံ ပိုန်ဟာန်အဲ ညံၚ်တသိုက်ဨကရာတ်ကီုမဂွံဒှ်ရ” နဓဝ်လောဘဂှ် ချပ်တုဲ တိုန်လ္ၚောဝ်ပ္တီသၟိၚ်ရ၊ “ယွံမရာတ် အဲသၟိက်ဟီုကဵုမရာတ်ညိ” “ဟီုရ” သၟိၚ်ဂး၊  “ ဒၞာဲဏံဟီုဟွံဂွံ ဟီုပ္ဍဲဋ္ဌာန်လ္ၚုရောၚ်”ဗမၞးဂး၊  “ပိုဲတိတ်ဟီုပ္ဍဲဥဒျာန်တေံညိ” “ဂွံရ”ဂးတုဲ သီုအခေၚ်ဗဵုပၞာန် ဇက်တိတ်အာဥဒျာန်ရ၊  ကာလဂှ် မဟောဟ်သဓ စကာဏာတ္ၚေက်သုဝ ကဵုအာပဝ်ကလၚ် အမှုအရာအိုဿီုရ၊ တ္ၚေက်သုဝ ပဝ်ပ္ၚောံအာဂၠိုၚ်ကဵုဍုၚ် ဟွံဂွံမိၚ်ညာတ်ညိညတုဲ ပဝ်ကလေၚ်စဴ ဋ္ဌာန်တြဴဍုၚ် သၟိၚ်စူဠဏဳ လုပ်အာပ္ဍဲဥဒျာန် က္ဍုန်ဒၟံၚ် ပ္ဍဲကၞာၚ်ဓိတာန်ရ၊  ဗဵုပၞာန်သၟိၚ်ဂှ် စွံလဝ်မ္ၚးတုဲ သၟိၚ်ကဵုဗမၞးကေဝဋ် လုပ်အာပ္ဍဲဥဒျာန်ရ၊  ညးၜါဂ္ဇံဒၟံၚ်တုဲ “ဟီုရ”သၟိၚ်ဂး ပ္ဍဲကာလဂှ် သာ်ဝွံဗမၞးဂး၊  “ယွံမရာတ် ကၟိန်ဍုၚ်ဟွံပ္ၚောဲညန် ဆပိုဲမကၠာအာစိုပ်ဂှ် ပိုဲစဳရေၚ်ပၞာန် ဇက်အာပသ္ကေံတဲပိုဲရ ဟဂွံဟာ” “ ခိုဟ်သန်ရ”သၟိၚ်ဂး၊  “ဒှ်ရသာ်ဂှ် ဍုၚ်သ္အာၚ်တံဂှ် ပိုဲမဂွံဗွဲသွာရ၊ ဍုၚ်မိတ္ထဵုမွဲဂှ် ပိုဲသ္ဂောံသ္ဇိုၚ်သန် မဟောဟ်သဓမ္ဂးဂှ် နွံကဵုပညာသ္ကာလောန်သန် စဳရေၚ်ဍုၚ်ဒိုဟ်ဗိုန်က္ညန်ဇၟံဇၟန်က္ဍၚ်သန် ဍုၚ်မိတ္ထဵုမွဲဂှ် စွံလဝ်ကၠာရ ဍုၚ်တၟေၚ်သ္အာၚ်တံဂှ် ပ္ဍဲသ္အာကၠာရ”ဗမၞးဂး။


“ပိုဲကလိဂွံသၟိၚ်ကၠံမွဲပိုဲပ္ကောံနၚ်၊ ဖျုၚ်အရက်ဂျိ ချိုတ်အာတုဲ  အမာတ်ဒကိုပ်ပၞာန် ဒၞာဲမဒှ်ပ္တေဟ်မရာတ်ဂှ် ကဵုစဳရေၚ်ဍုၚ်ဂှ်ရ၊  ဒးကာလတုဲအခါၚ်ဖလှာမ္ဒးကၠုၚ်စိုပ်တံဇိုၚ် မရာတ်အိုတ်ရအဴ”  ရဴဝွံ ဗမၞးဂး “ဒးရးသန်ရ”သၟိၚ်ဂးတုဲ    “လဟီုပိုဲဝွံဆကတောဝ်ပန်ကဵုဂွံမိၚ် ညးသ္အာၚ်လ္ပကဵုမိၚ်ညိ”ဗမၞးဂး၊  ကာလဂှ် တ္ၚေက်သုဝ ကလၚ်ဒၟံၚ်မိၚ်တုဲ ရဴဝွံတ္ၚေက်သုဝသ္ဂးတိုန်ရ၊ “နူကတောဝ်ပန်ဂှ် ဒှ်အာကတောဝ်တြဴတုဲရ၊  နူမတ်ပန်ဂှ် ဒဟ်အာမတ်တြဴ နူပါၚ်ၜါ ဒှ်အာပါၚ်ပိတုဲရ” တ္ၚေက်သုဝ ဗောဓိသတ် ကော်ဟီုတုဲ ဗမၞးကေဝဋ် ရံၚ်လ္ၚာ်တိုန်ကၠုၚ် ပ္ဍဲကာလဂှ် တ္ၚေက်သုဝ တဓနံဖျေံအသုဘ ဒတုံစှ်ေဒးပ္ဍဲပါၚ် ဗမၞးကေဝဋ်တုဲ တက်သၞေၚ် ပဝ်ကလေၚ်စဴအာဋ္ဌာန်ဇရေၚ် ဗောဓိသတ်ရ။


ဒဒှ်ပရိုၚ်ကသပ်ဗမၞးကဵုသၟိၚ်အိုဿီဂှ် တ္ၚေက်သုဝ ဟီုလဴဗ္စ ကုဗောဓိသတ်အိုတ်ရ၊ မဟောဟ်သဓမိၚ်တုဲ  “အဲတၠပညာနွံတဴ မူပသၟိက်ကၠံမွဲ  သကဵုဒးဒဒိုက်ဂှ်ရော၊ အဲပြာ်ဗလးဒဒိုက်သၟိၚ်ကၠံမွဲညိ” ချပ်တုဲ ကၞပ်သ္ၚံဒၟံၚ်တဴရ။



==၃၄။   ခဏ်သၟိၚ်စုဠဏဳဗြဟ္မဒတ် သီဂိုၚ်ဖတိုက်ကေတ် သၟိၚ်ကၠံမွဲက္ဍိုၚ်ဗ္တာၚ်==
ဒးကာလတုဲ ဗမၞးကေဝဋ် ဟီုကဵုသၟိၚ်စူဠဏဳပၠန်ရ။  “ယွံမရာတ် ဒးကာလရအဴ”



==၃၅။   ခဏ်သၟိၚ်စုဠဏဳ ကဵုစဳရေၚ်သွက်ဂွံသုၚ်ဍာ်ဇၞး==

==၃၆။   ခဏ်သၟိၚ်စူဠဏဳ ကေုာံဗဵုလဗးတံဇက်ပၚောံအာ ဍုၚ်မိတ္ထဵု==

==၃၇။   ခဏ်မဟောဟ်သဓ ကဵုကေတ်ဝဋ်စၞေဟ်ဓမ္မယုဒ္ဓ==

==၃၈။   ခဏ်ဗောဓိသတ်အံၚ်ဇၞးသၟိၚ်စူဠဏဳအလန်ဒုတိယ==

==၃၉။   ခဏ်မဟောဟ်သဓ  ဗလးဏာတ္ၚေက်သုဝ==

==၄၀။   ခဏ်မဟောဟ်သဓ စဳရေၚ်ခၞံဗဒှ်ဥမၚ်==

==၄၁။   ခဏ်တဝ်စၞေဟ်ပၞာန်ဥမၚ်==

==၄၂။   ခဏ်သှ်ပုစ္ဆာကလော်ဍာ်==

==၄၃။   ခဏ်သၟဟ်ဇာတ်==

==နိဿဲ==
[[ကဏ္ဍ:ပရေၚ်ဘာသာ]]
[[ကဏ္ဍ:ဗုဒ္ဓဘာသာ]]
[[ကဏ္ဍ:ဇာတ် ၅၅၀]]
[[ကဏ္ဍ:ဇာတ်ဇၞော်စှ်]]
{{DEFAULTSORT:မဟောဟ်သဓ၊ဇာတ်}}
ပြကိုဟ်ဇာတ်စှ် ကျာ်ဇၞော်အဇွောံ

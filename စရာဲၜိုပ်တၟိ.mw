ယိုက်ဂုဏ်ရတ် နကြိအဲလ္ၚောဝ်၊ မိမအ္စာပြဲ တဲၜါကယျောဝ်၊ စိုတ်ဂွုလမောဝ် လ္ၚောတ်ဏာဖအိုတ်၊
လ္ၚောတ်တုဲအဵုဇိုတ် ၜိုတ်ချူလၚ်္ကာ၊ ဖဵုအဲလ္ၚောဝ်ပ္ဍုန် ဂုဏ်ညးတံကၠာ၊ ဗီုအဲမိက်ဇန် ဇၟန်ဒွက်လၚ်္ကာ၊သၟိက်အဲချူဆက် ညံၚ်ပၞောန်ဗက်အာ၊ ဗီုအဲမိက်ဒှ် ကဵုဒှ်ဇၟာပ်ကာ၊ နဲလိက်ပတ်မန် ဖေက်ကၠေံဗ္ဒန်အာ၊ မိက်ဂွံမံက်ဂ္တဝ် အံသဝ်စိတ္တာ၊ နဲကယျဟ်မိ စိစောန်ဟွံသာ၊ ဗှ်လေဝ်ကလိတ် စိုပ်သိတ်ပြာထာ၊ ဟိုတ်ဂှ်ရန်လဝ် ပတဝ်ချူဏာ။
အဲဒှ်ကေါန်မန် ရးမန်ခန်လွာ၊ ကွာန်တိုပ်သုက်အဲ ပ္ဍဲရးမညာ၊ အဲဂှ်သွတ်လောန် အောန်ကဵုပညာ၊ ဗျုညံၚ်အနော် သော်သ္ကံဟွံသာ၊ ဟိုတ်သော်သ္ကံသာ ဝါသၞာဗျုအာ၊ ညံၚ်ညးဇၞော်ထၟိက် မိက်ချူလၚ်္ကာ၊ လၚ်္ကာအဲဟေၚ် ဗၠေတ်ဗၠေၚ်ဒှ်အာ၊ ကောန်မန်လ္ၚတ်ဗှ် ဗ္ဒဟ်ညိမေတ္တာ၊ ယဝ်အဲဗၠေတ်မံၚ် ထ္ၜးဂၠံၚ်ပအ္စာ၊ ဇအ်သဝ်အောပ်မာ ဖျဝ်မာနဇဳ၊ မိက်ကဵုညးသွတ် လ္ၚတ်ဗှ်တီညဳ၊ ဗီုမန်ပ္တန်ဍုၚ် နွံကၠုၚ်သက်သဳ၊ တန်ဒှ်ညိဟာ၊ဟၚ်္သာတဟေၚ် ကေၚ်မိၚ်ဒၟံၚ်ကၠာ၊ သုဝဏ္ဏဘုံ ဒ္တုံသၞေဟ်က္ၜၚ်ကျာ၊ က္ဍိုပ်လေဝ်နှော်မံၚ် ညံၚ်စဲလက်ခါ၊ ဂွိၚ်တုဲဂွိၚ်ပၠန် ချူဇန်လၚ်္ကာ၊ ဗှ်တုဲဖအိုတ် စိုတ်ကဵုခၠၚ်အာ၊ တိတ်လေဝ်ကဵုသၠိၚ် လဟိၚ်သုခါ၊ နိမိတ်ခိုဟ်တွဵု ကဵုညာတ်လၟိုန်ခါ၊ ကဵုမြဟ်စိုတ်ထၟိက် တိက်က္တဵုသီုၜါ၊ အဲပတ္ထနာ ကဵုဗျာပ်အာညိ။

[[Category:!Main category]]

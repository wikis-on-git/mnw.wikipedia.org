=== ခဏ်ထ္ၜးစေတနာဂှ်ပၠန် ဗွဲအစောံကာမကဵုဖိုလ် ကမ် ၄ ပြကာ ===

# ဒိဋ္ဌဓမ္မဝေဒနဳယကမ်မွဲ
# ဥပပဇ္ဇဝေဒနဳယကမ်မွဲ
# အပရာပရိယဝေဒနဳယကမ်မွဲ
# အဟောသိကံမွဲ

ရဴသာ်ဝွံ ကမ်တိတ်ဒှ် ၄ ပြကာရ။

ပၞောဝ် ၄ ပြကာဂှ် 

== ၁။ ဒိဋ္ဌဓမ္မဝေဒနဳယကမ် ==
ကုသိုလ် အကုသိုလ် ပဌမဇဴစေတနာ မလေပ်က္တဵုဗဒှ်ကဵုဖိုလ် ပဝတ္တိပ္ဍဲဘဝဂတမတ်ပစ္စုပ္ပန်ဂှ် ဒိဋ္ဌဓမ္မဝေဒနဳယကမ် မ္ဂးယၟုရ။ 

* '''တၚ်စၟတ်'''။ ။ ပဌမဇဴစေတနာဝွံ ပၞောဝ်ဇဴ ၇ တန်ဂှ် ဟိုတ်မဒှ်ပဌမကမ်ဇဴ ဇဴတမ်တုဲ၊ နကဵုအစောံသတ္တိအဃောစေတနာ မွဲသ္အာၚ်ဂှ် ဟိုတ်ဟွံကၠိဂွံအထံက်အပၚ်တုဲ၊ ညံၚ်ရဴဍောၚ်ပ္ကဴဟွံမွဲကဵု သတ်ကီု၊ ဆပ္ဍဲဘဝပစ္စုပ္ပန်ဝွံဟေၚ်၊ ဖိုလ်အဟိုတ် အယာံမာတ်ဖိုလ် ပဝတ္တိဂှ်ဟေၚ် ဍေံမကဵုဖိုလ်မာန်ရ။

== ၂။ ဥပပဇ္ဇဝေဒနဳယကမ် ==
ကုသိုလ် အကုသိုလ်၊ သတ္တမဇဴစေတနာ မလေပ်က္တဵုဒှ်ကဵု ဖိုလ်ပဋိသန္ဓိ ဖိုလ်ပဝတ္တိပ္ဍဲဘဝမသက္ကုခြာ၊ ပ္ဍဲဒုတိယဘဝဂှ် ဥပပဇ္ဇဝေဒနဳယကမ်မ္ဂးယၟုရ။<ref>အၚ်္ဂုတ္တိုရ်-ဋ္ဌ-ဒု-၁၀၄-တေံမၠာ်သ္ၚဳရံၚ်</ref>

* '''တၚ်စၟတ်။ ။''' ပ္ဍဲအရာကုသဵုဂှ် သမာပတ်စေတနာ၊ ပ္ဍဲအရာအကုသဵုဂှ် ပဉ္စာနန္တရိယ စေတနာ ကမ်မဒှ်ရ။

သတ္တမဇဴစေတနာဝွံ ဍေံဂွံကဵုဖဵုပဋိသန္ဓိဍာံရောၚ်၊ ဖဵုပဝတ္တိဂှ် ဍေံကဵုမာန်ရ။ ဖဵုပဋိသန္ဓိဂှ် ယဝ်ဍေံဟွံကဵုမ္ဂး - ဖဵုပဝတ္တိဂှ်လေဝ် ဍေံကဵုဖဵုဟွံမာန်ရ။ 

ပ္ဍဲကာလသက်သၟိၚ်စုတိချိုတ်အာဂှ်၊ ဒှ်အခေါၚ်ဒှ်ဒၞဲါသွက်သတ္တမဇဴစေတနာမကဵုဖဵုရ၊ ဂပ်ဝ်သမ္တီ။ စရၚ်ဓရ်ကုသဵု မပ္တံကဵုဒါနကီု၊ ပွသရာံပါပ်အကုသဵုမပ္တံကဵုပါဏာတိပါတကီု ဟိုတ်ဍေံလေဝ်ပ္တုဲကဵုကိစ္စတံဂှ်တံဂှ်စိ၊ သတ္တမဇဴစေတနာဂှ် အတ္တသာမိကစေတနာ- ရဴဝွံကော်ခဴစရ။   

သတ္တမဇဴစေတနာဝွံ ဟိုတ်မဒှ်စေတနာ ဖျေံသ္ဂုတ်သွာတ်မဖျေံသန္နိဌာန်စိ- သန္နိပကစေတနာ ရဴဝွံလေဝ် ကော်ခဴစဏီရ။    

== ၃။ အပရာပရိယ ဝေဒနဳယကမ် ==
အပရာပရိယ ဝေဒနဳယကမ်မ္ဂးဂှ် - 

ပတမ်နူတတိယဘဝတုဲ၊ စဵုကဵုမကလိဂွံ နိဗ္ဗာန်တေံ၊ အခေါၚ်သၟဟ်ရထမ္ဂး၊ ကုသဵု အကုသဵုစေတနာဇဴဒေါဝ် ၅ တန်လေဝ် က္တဵုဒှ်ကဵုဖဵု ပ္ဍဲပဋိသန္ဓိ ပ္ဍဲပဝတ္တိဂှ် အပရာပရိယဝေဒနဳယကမ်မ္ဂးယၟုရ။ 

* တၚ်စၟတ်။ ။ပ္ဍဲသတ္တံဟွံကၠိဂွံနိဗ္ဗာန်ဏီ အလုံအိုတ်သီုဂှ် အပရာပရိယဝေဒနဳယကမ် နွံတဴအိုတ်ဏီရ။ သတ္တံမဂွံတိတ်ဗၠးအာနူ အပရာပရိယဝေဒနဳယကမ်မ္ဂးဂှ် ဟွံမွဲရ။ 

ဂလာန်ဂှ် ဒှ်ဍာံစၟတ်ဟာ - ထံက်ကဵုပါဠိသာဓကမ္ဂး အပရာပရိယဝေဒနဳယ ကမ္မရဟိတော ဟိ သံသာရေ သံသရန္တောနာမ နထ္တိ<ref>သာရထ္ထဒဳပနဳဋဳကာ-ပ-၂၈၀ </ref> တုဲ ဂလာန်ဂှ် ဒှ်ဍာံစၟတ်ရ။ 

== ၄။ အဟောသိကမ် ==
အဟောသိကမ်မ္ဂးဂှ် ပထမဇဴစေတနာ ဟွံကဵုဖဵုပ္ဍဲဘဝပစ္စုပ္ပန် ဂတမတ်ဂှ်ကီု၊ သတ္တမဇဴစေတနာဟွံကဵုဖဵု ပ္ဍဲဒုတိယဘဝဂှ်ကီု၊ သ္ပတမ်နူတတိယဘဝတုဲ စဵုကဵုဘဝမကၠိဂွံနိဗ္ဗာန်တေံ စေတနာဇဴဒေါဝ် ၅ တန် ဟွံကဵုဖဵုဂှ်ကီု စေတနာဂမၠိုၚ်တံဂှ် ဒှ်အာ အဟောသိကမ် သီုဖအိုတ်ရ။ <ref>အၚ်္ဂုတ္တိုရ်-ဋ္ဌ-ဒု-၁၀၄</ref><ref>ပဋိသမ္ဘိဒါမဂ္ဂ-ဋ္ဌ-ဒု-၁၇၆ </ref><ref>အဘိဓမ္မတ္ထသၚ်္ဂဟ-၈၁</ref><ref>အၚ်္ဂုတ္ထိုရ်ဋဳကာ-ဒု-၁၀၁ </ref><ref>ဝိသုဒ္ဓိမဂ္ဂဋဳကာ-ဒု-၃၇၆၊၃၇၇ </ref><ref>မဏဳမဉ္ဇူ-ဒု-၃၂</ref> မၠာ်သ္ၚဳရံၚ်ရ။ 

* တၚ်စၟတ်။ ကမ်မွဲရ ကဵုဖဵု ဗီုဍေံကဵုဖဵုတုန်- ကၠောန်ၜိုတ်ပ္တိတ်ဇြဟတ် ဆန်ၜန်လဝ်ကဵု၊ ဒိဋ္ဌဓမ္မဝေဒနဳယကမ်ဗွဲမဂၠိုၚ်ဂၠၚ် နွံတဴကီုလေဝ် ဆကမ်မွဲဓဝ်ဂှ်ဟေၚ် မကဵုဖဵုဒိဋ္ဌဓမ္မဂတမတ်မာန်ရ။ ကမ်သၟေဟ်နူမွဲတံဂှ် ဟဂွံကဵုဖဵုတုဲ ဍေံဒှ်အဟောသိကမ်ဖ္အိုတ်ရ။ 

<br />
== နိဿဲ ==

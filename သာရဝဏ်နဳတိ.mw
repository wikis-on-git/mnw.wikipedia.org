လိက်အုပ်မွဲဍောတ်မၞုံယၟု (သာရဝဏ်နဳတိ) မ္ဂးရ၊  ညးမချူခၞံဗဒှ်လဝ် − သာရဝဏ် 
[[ဝှာင်:Sarawonneti.jpg|thumb|alt=လိက်အုပ်−သာရဝဏ်နဳတိ]]
[[ဝှာင်:ဂထာပ်ဗွဲကြဴ.jpg|thumb|alt=လက္ကရဴ]]

==နိဒါန်==
ပ္ဍဲလောကဝွံ တသိုက်ခိုဟ်ပြဲမ္ဂး ဇၟာပ်မၞိဟ်ဒးစိုတ်ဖအိုတ်ရ၊  ညံၚ်ဂွံဒှ်တသိုက်လေဝ် ဂိုတ်ဂစာန်လွဳပရာဒၟံၚ်နာနာသာ်အိုတ်ရ၊ ဇၟာပ်ကမၠောန်မကၠောန်သ္ပတဴဒၟံၚ်ဂှ်လေဝ် ထေၚ်မံၚ်ဂွံဒှ်တသိုက်မာန်ဖအိုတ်ရ။


ၜုန်ရရဲကၠောန်ပွဒုစ္စရိုတ်တအ်ဂှ်လေဝ် ဂွံကၠောန်ပွဒုစ္စရိုတ်မ္ဂး အံၚ်ဇၞးပြဟ် ဂွံဒှ်တသိုက် ဂွံဇၞော်မောဝ်ရ− သာ်ဝွံ ဗွဲကိုပ်ကၠာ ဍေံတံစှ်ေတဴစိုတ်တုဲဟေၚ်မှ− ဂံၚ်ကၠောန်,  ဂံၚ်ဟီု,  ဂံၚ်ချပ်တဴအိုတ်ရ။


ကၠောန်ပွဒုစ္စရိုတ်မ္ဂး ဘဝလၟုဟ်လေဝ်ဒှ်ဒဒိုက် ချိုတ်အာတုဲလေဝ်ဒးဆဵုဒဒိုက်ရ− သာ်ဝွံယဝ်စှ်ေဒၟံၚ်စိုတ် ချိုတ်ချိုတ်ပၠိုတ်ပၠိုတ် ဍာံဍာံပြဴပြဴသီုညးဖအိုတ်မ္ဂး ပ္ဍဲဂၠးတိဇၞော်ဏအ် ကၠောန်လဝ်လွလက်နက် သိုၚ်ခၞံလဝ်ထံၚ် ရုၚ်စတ်အမှုတအ်ဂှ် ဒှ်အာသၟးသၟးဖအိုတ်ရ၊ ဆဂှ်ဟွံသေၚ်ဏီ  ဍုၚ်သွဝ်လေဝ်ဍန် အပါဲပန်လေဝ်လ္ၚုလ္ၚန်သုန်ဂြာံအာအိုတ်ရ၊ လၟုဟ်အပါဲပန်ဂှ်လ္ပဟီုဏီရ၊ ပ္ဍဲကဵုဘုံမၞိဟ်ဏံမွဲဓဝ်ဟေၚ်ဂှ် ကလေၚ်ရံၚ်တဴစမ်။


မၞိဟ်လ္ၚဵုတအ်ဂှ် ဟိုတ်နူမိက်ဂွံဒှ်တသိုက် မိက်ဂွံဇၞော်မောဝ် ဘဝဇကုဂွံသၠုၚ်ပြဲညိဂးတုဲ ဂိုတ်ကၠောန်သ္ပဒၟံၚ်နာနာသာ်အိုတ်ရ၊ ၜိုန်ဂှ်လေဝ် တသိုက်ဟွံဆဵုဒဒိုက်ရုန်မဵုသၟးဒးဆဵုညာတ်မံၚ်အိုတ်ရ၊ လ္ၚဵုဂှ်ပၠန် ၜိုန်လေပ်လဝ်ဒးတၞီဗၠိုက် ၜိုတ်သိုက်လဝ်ဒးလေၚ်ဒိုက် ၜိုတ်ဇၞော်မောဝ်လေဝ်ဒးလီုလာ်နွံတဴဗွဲမဂၠိုၚ်ရဟွံသေၚ်ဟာ၊  မပတမ် “ဗီုဗီုဏအ် ဂွံဒှ်တဴဒၟံၚ်ဂှ် မူဟိုတ်ရော” သာ်ဝွံ ယဝ်ဂၠုက်ဂၠာဲသွဟ်ဍေံမ္ဂး  ဟိုတ်နူလညာတ်ဟွံဍာံပြ ဒ္ဂေတ်ပွဟွံတပ် ကသပ်ခိုဟ်ဟွံဒှ် ကၠေၚ်ဍဟ်ဟွံလှဲ ဟွံမွဲကဵုဓဝ်ချပ်ဗ္စာရ။


'''ဟိုတ်ဂှ်ရ−  မိက်သ္ဂောံရၚ်တၠုၚ်ဏာကဵုဒတုဲဖိုလ်ကောန်ဂကူတအ် −−−'''

၁ ။ ညံၚ်လညတာ်ဂွံဍာံပြ ။

၂ ။ ဒ္ဂေတ်ပွဂွံတပ် ။

၃ ။ ကသပ်ခိုဟ်ဂွံဒှ် ။

၄ ။ ကၠေၚ်ဍဟ်ဂွံလှဲအာ ။

၅ ။ ဓဝ်ချပ်ဗစာဂွံဒှ်ကၠုၚ်ညိဂးတုဲ နကဵုစေတနာသၠုၚ်သၠုၚ်ပြဲပြဲဂှ်  ( ပြကိုဟ်နဳတိ ) ဝွံ အဲနာဲသာရဝဏ် မ္ဒးချူဇန်တက်ပတိတ်ဏာရောၚ်မဂ္ဂး ။  တၠစေတနာ  −−− နာဲသာရဝဏ်

==ပဏာမ==
'''နမော တဿ ဘဂဝတော အရဟတော  သမ္မာ သမ္ဗုဒ္ဓဿ'''

(က) ဂုဏ်ကျာ်ဇၞော်ဂး လှဲလးဂုဏ်ဓရ်

ပွယုတ်ရောတၚ် ဂုဏ်သၚ်ဟီုလဝ်

ဂုဏ်မိမအ္စာ နွံကၠာဂၠိုၚ်ဗဝ်

ဂုဏ်ညးတအ် ကလအ်လ္ၚောဝ်ဇအ်သဝ် ။


'''ပဋိညာဏ်'''

(ခ) လ္ၚောဝ်တုဲဟွံဇ ဂုဏ်မသန်ဗွဝ်

သွက်ဂကူရ ညးတၠနန်ထဝ်

မိက်ရေၚ်တၠုၚ်ကဵု ဂုဏ်ဖဵုဂၠိုၚ်ဗဝ်

ချူဗိုန်ဂၠိ  “နဳတိ.. ယၟုဂးလဝ် ။

==(က)==

၁။ ကၠောန်လ္ပတာ်ဆ၊ မှာလ္ပဂွ။

ကၠောန်ယဝ်တော်ဆ ဝိရဳယအေယ်ဇြ၊

မှာယဝ်ဂွ  ဒှ်မာန။


၂။ ကၠိုဟ်တုဲကဵုခိုဟ်၊ ၜိုဟ်တုဲကဵုဒှ်ဖိုလ်။

ကၠိုဟ်တုဲဟွံခိုဟ်  သပ္ပုရိုဟ်ဟွံဒှ်၊

ၜိုဟ်တုဲဟၟဲဖိုလ်  ၜိုတ်ကၠဵုဟွံဒှ်။
 

၃။ ကျာ်လေဝ်ပူဇဴ၊  ဓရ်လေဝ်ရဴဂဴ။

ယဝ်ပူဇဴကျာ်  ဂၠိုင်သာ်ဒှ်ဖိုလ်၊

ယဝ်ရဴဂဴဓရ်   ဟွံဒးသဝ်တွဵု။
     

၄။ ကလောလ္ပသ္ပမာန်၊ ညးဝေတ်လ္ပစာန်စး။

ယဝ်သ္ပမာန်ကဵုကလော  ဗွဲကြဴဒးဆဵုဝါတ်၊

ညးဝေတ်ယဝ်စာန်စး  ဂွံစဳကၠးဝါတ်ဂါတ်။
     

၅။ ကၠာညးဟွံကဵုဂှ်ကၠောန်၊ ကၠာညးဟွံဒေါန်ဂှ်အာ။

ညးကဵုမှကၠောန်  ကမၠောန်စေတနာဟွံဒှ်၊

ညးဒေါန်တုဲမှအာ  မေတ္တာဒးအေဲကှ်။


၆။ ကၠောန်ကဵုဒှ်မ္ၚဵု၊ ရံၚ်ဗဵုကဵုဒှ်ဂုဏ် ။

ယဝ်ကၠောန်ဒှ်မ္ၚဵု ဇၟာပ်ညးဆဵုဒးစိုတ်၊ 

ရံၚ်ဗဵုယဝ်ဒှ်ဂုဏ် ဟွံရုန်မဵုချိုတ်ပၠိုတ် ။


၇။ ကောမ်တုဲပါ်ပါဲ၊ ကောမ်တုဲဂၠုက်ဂၠာဲ ။

ကောမ်တုဲယဝ်ပါ်ပါဲ ဇၟာပ်ဒၞါဲဂွံအံၚ်ဇၞး၊

ကောန်တုဲယဝ်ဂၠုက်ဂၠာဲ အန္တရာယ်လေဝ်ဂွံဗၠး ။


၈။ ကွးလ္ပကဵုညေတ်၊ ခါဝေတ်လ္ပကဵုတီ ။

ကွးယဝ်ညေတ် ဟီုဝေတ်ဝါတ်ဂါတ်၊

ခါဝေတ်ယဝ်တီမ္ဂး ၜိုန်ဒးဍေံကေတ်ဝါတ် ။


၉။ ကွေတ်လေဝ်ဒးတပ်၊ ကသပ်လေတ်ဒးခိုဟ် ။

ကွေတ်ယဝ်တပ်မ္ဂး ဂွံဗၠးဒဒိုက်၊

ယသပ်ယဝ်ခိုဟ်ပၠန် ဂွံၜိုဟ်ဒှ်တသိုက် ။


၁၀။ ကွေတ်ခိုဟ်ကဵုဂွံတန်၊ သဒ္ဓါပၠန်ကဵုဂွံနွံ။

ကွေတ်ခိုဟ်ယဝ်တန် သောတာပန်ဒှ်လောဲသွာ၊

သဒ္ဓါယဝ်နွံ ဇၟာပ်ဘုံဂွံပြာထာ ။


၁၁။ ကုသိုလ်လ္ပဝိုတ်၊ ဒြပ်လေဝ်ဂိုတ်ကၠောန်။

ကုသိုလ်ဟွံဝိုတ်မ္ဂး ဂွံဗၠးအပါယ်ပန်၊

ဒပ်ယဝ်ကၠောန်မ္ဂး ဂွံဗၠးဝါတ်ဂါတ်ပၠန်။


၁၂။ ကုသိုလ်လေဝ်ကၠောန်၊  ကမၠောန်အကုသဵုလေဝ်ပါဲ။

ကုသိုလ်ယဝ်ကၠောန်မ္ဂး အပါယ်ဟွံဒးဂဗ ၊

အကုသိုလ်ယဝ်ပါဲ ဂွံဆာန်တိုန်ဇၟာပ်ဘဝ ။


၁၃။ ကၠာဟွံကၠောန်ဂှ်ချပ်၊ ကသပ်ခိုဟ်ဂှ်နိဿဲအာ။

ကၠာဟွံကၠောန်ယဝ်ချပ်မ္ဂး ဂွံအံၚ်ဇၞးလောဲလောဲ၊

ကသပ်ခိုဟ်ယဝ်နိဿဲ ညံၚ်တ္ၚဲဂွံသၠုၚ်ပြဲ။


၁၄။ ကောန်ၚာ်လ္ပဗၟက်၊ ထေဲလ္ပဒက်ဝဲ။

ယဝ်ဗၟက်ကောန်ၚာ်မ္ဂး ဒးဒုက်လက်ကြာန်၊

ထေဲတုဲယဝ်ဒက်ဝဲ နူဘဲသၞအိုတ်ဟွံမာန်။


၁၅။ ကျလေဝ်လ္ပကြာန်၊ မာန်လေဝ်လ္ပကြအ်။

ကျတုဲယွံကြာန် မၞိဟ်ဆာန်ဟွံဟွံမဲ၊

မာန်တုဲယွံကြအ် ဟွံလအ်ဒှ်သၞဝဲ။


၁၆။ က္ဍုဟ်လ္ပကဵုဒှ်သၞ၊ ဆာန်လ္ပကဵုဒှ်ဒုဟ်။

က္ဍုဟ်တုဲယဝ်ဒှ်သၞ ဒှ်ပွမၞိဟ်ယုတ်ကာဲ၊

ဆာန်တုဲယဝ်ဒှ်ဒုဟ် ဒးဒုၚ်ကဍုဟ်ဇၟာပ်ဒၞါဲ။


၁၇။ ကဵုဒါန်ကဵုဂွံကၠး ထိုၚ်သးကဵုဂွံလေပ်။

ကဵုဒါန်ယဝ်ဟွံကၠး ၜိုတ်သၠးဟွံဒှ်ဖိုလ်၊

ထိုၚ်သးယဝ်ဟွံလေပ် မံၚ်ကြေပ်ဒၟံၚ်တွဵု။


၁၈။ ကေတ်ဗြဴဒးရုဲစှ်၊ ခတှ်နွံဒးလဴထောံ။

ကေတ်ဗြဴယဝ်ဟွံရုဲစှ် ကြဴဒှ်ဒဒိုက်၊

ခတှ်နွံယဝ်ဟွံလဴ ညံၚ်ဂၠဴညးဍဵုဍိုက်။


၁၉။ ကေတ်ဒြပ်ဒးကၠောန်၊ ကေတ်ကောန်ဒးဂၠာဲဗြဴ။

ကေတ်ဒြပ်ယဝ်ဟွံကၠောန် ဒှ်ကမၠောန်သမၠီု၊

ကောန်ကောန်ယဝ်ဟွံဂၠာဲဗြဴ ဒှ်ညံၚ်လဴဝေၚ်ပုံ။


၂၀။ ကဵုဒါန်လ္ပကဵုချိၚ်ဆ၊ သဳလလ္ပကဵုလီု။

ကဵုဒါန်ယဝ်ချိၚ်ဆ လအ်စေတနာအေဲဇြ၊

သဳလယဝ်လီု ဒးဟောမ်ဗြီုဘဝ။


၂၁။ ကၠအ်ညးလ္ပတဵု  ကၠဵုညးလ္ပလွဳ။

ကၠညးယဝ်တဵု ဂုဏ်ဖိုလ်ဟွံတန်၊

ကၠဵုညးယဝ်လွဳ ကြဴဍေံကဳဇကုပၠန်။


၂၂။ ကမ်သၟးလ္ပဖျေံစိုတ်  အိုတ်တုဲလ္ပဍောၚ်ၜိုတ်။

ကမ်သၟးယဝ်ဖျေံစိုတ် ဒှ်ဟိုတ်လေၚ်ဒိုက်၊

အိုတ်တုဲယဝ်ဍောၚ်စိုတ် ဒှ်ဟိုတ်ယဲဍဵုဍိုက်။


၂၃။ ကမၠောန်ဂှ်လ္ပထေၚ်သဝ် ချပ်လဝ်ဂှ်လ္ပယှအ်။

ကမၠောန်ဂှ်ထေၚ်သဝ် ဇၟာပ်ကဝ်ဟွံဇၞော်မောဝ်၊

ချပ်လဝ်ဂှ်ယဝ်ယှအ် ဆလအ်ဟွံမံက်ဂတဝ်။


၂၄။ ကွေတ်မှာလ္ပကေတ် ဒ္ဂေတ်ခိုဟ်လ္ပကၠဟ်။

ကွေတ်မှာယဝ်ကေတ် ဒဒိုက်ဇေတ်ဒးဆဵု၊

ဒဂေတ်ခိုဟ်ယဝ်ကၠဟ် ဒှ်မၞိဟ်ရုန်မဵု။


၂၅။ ကွတ်ခိုဟ်ဒးကေတ်လဝ်  ကွတ်သဝ်ဒးပါဲထောံ။

ကွတ်ခိုဟ်ယဝ်ကေတ်လဝ် ဟွံဒးသဝ်အာ၊

ကွတ်သဝ်ယဝ်ပါဲ ဇၟာပ်ဒၞါဲဂွံသံက်သာ။


၂၆။ ကျာ်သြဳဂှ်မၚ်မွဲ  စိုတ်ပြဲဂှ်လ္ပဗလး။

ကျာ်သြဳမၚ်မွဲမှ ညးပမၞိဟ်ခိုဟ်၊

စိုတ်ခိုဟ်နွံမှ ဘဝဂတဂွံၜိုဟ်။


၂၇။ ကွေတ်လ္ပဗၠေတ် ဒ္ဂေတ်လ္ပမုတ်။

ယဝ်ကွေတ်ဗၠေတ် ဒဒိုက်ကေတ်ဟွံမာန်၊

ယဝ်ဒဂေတ်မုတ် ဒးဟုတ်ဇၟာပ်ဌာန်။


၂၈။ ကွေတ်ဒးဍာံပြ သဳလးဒးနွံ။

ယဝ်ကွေတ်ဍာံပြ သောကဗၠးလောဲ၊

ယဝ်သဳလနွံ ဇၟာပ်ဘုံဂွံပြဲ။


၂၉။ ကြံလေဝ်လ္ပကြံကြ ဝဲသၞလေဝ်လ္ပစွံ။

ယဝ်ကြံကြ ဝဲသၞထုဲၜန်၊

ယဝ်စွံဝဲသၞ သောကဒှ်ပၠန်။


၃၀။ ကေတ်လေဝ်ဒးညှာ ကဵုဏာလေဝ်ဒးချိၚ်။

ကေတ်ယဝ်ဟွံညှာ စေတနာညးလီု၊

ကဵုဏာယဝ်ဟွံချိၚ် ဒှ်ဓဝိၚ်စိုတ်လီု။


၃၁။ ကေတ်ဗြဴတုဲဒးတ္ၚအ် ကေတ်ကၠအ်ဒးတဵု။

ကေတ်ဗြဴတုဲဟွံတ္ၚအ်မ္ဂး ဟွံဗၠးဝါတ်ဂါတ်၊

ကေတ်ကၠအ်တုဲဟွံတဵု ဂုဏ်ဖိုလ်ဟွံညာတ်။


၃၂။ ကဵုသၞလ္ပဒက်ဝဲ ကဵုရဲလ္ပတ္ၚံက်စၞာဲ။

ကဵုသၞယဝ်ဒက်ဝဲ ဒဒိုက်ဟဲဟွံမာန်၊

ကဵုရဲယဝ်တ္ၚဲစၞာဲ ဒြပ်လာဲလေၚ်မနာ်။


၃၃။ ကဵုကၠိုဟ် ကဵုဍိုဟ်။

ဟွံကၠိုဟ်တှ်ေ ညးကော်အၚိုက်၊

ဟွံဍိုဟ်တှ်ေ ညးကော်အဝိုက်။


၃၄။ ကွေတ်ခိုဟ်ဒးတီ ဗၠိုက်တၞီဒးကၠိုဟ်။

ကွေတ်ခိုဟ်ယဝ်ဟွံတီ ဒးတ္ၚီဗၠိုက်လၟိုန်၊

ဗၠိုက်တၞီယဝ်ဟွံကၠိုဟ် ဂၠံၚ်ခိုဟ်ဟွံဗိုန်။


၃၅။ ကမၠောန်ခိုဟ်လေဝ်ဒးတ္ၚအ် ရန်တၟံလေဝ်ဒးနွံ။

ကမၠောန်ခိုဟ်ယဝ်တ္ၚဲအ် ဟွံလအ်ဒှ်တသိုက်၊

ရန်တၟံယဝ်နွံမှ ဝိရဳယဟွံလီုလာ်။


၃၆။ ကၠိုဟ်တုဲဒးလွဳ ညဳတုဲဒးကၠောန်။

ကၠိုဟ်တုဲဟွံလွဳ ဒှ်ကၠဵုကဳပုၚ်၊

ညဳတုဲဟွံကၠောန် ကောန်ဂကူဟွံသၠုၚ်။


၃၇။ ကေတ်ကုသဵုတှ်ေသ္ပခမဳ ကေတ်ပါရမဳတှ်ေအေၚ်။

ဟွံကေတ်ကုသဵုယဝ်သ္ပခမဳ ဒှ်ခါခၞဳသာသနာ၊

ကေတ်ပါရမဳယဝ်ဟွံအေၚ် ဒးလေၚ်ဒိုက်အာ။


၃၈။ ကြာန်ကြာန်လ္ပမံၚ် ယံၚ်ယံၚ်လ္ပကၠောန်။

ကြာန်ကြာန်ယဝ်မံၚ် ညးဆံၚ်အဲချဟ်၊

ယံၚ်ယံၚ်ယဝ်ကၠောန် ကမၠောန်ဂှ်လီုပြဟ်။


၃၉။ ကၠးကၠးဟီုဂး  ဒးဒးဖန်ဏာ။

ကၠးကၠးယဝ်ဟီုဂး ၚုဟ်မးဂလာန်ဒှ်၊

ဒးဒးယဝ်ဖနဏာ ပြာထာဂွံဒယှ်။


၄၀။ ကမ်လေဝ်ဒးခိုဟ် ကၠိုဟ်လေဝ်ဒးကၠိုဟ်။

ယဝ်ကမ်ခိုဟ် ဂွံၜိုဟ်သိုဟ်လောဲ၊

ယဝ်ကၠိုဟ်မ္ဂး ဂွံဗၠးသၞဝဲ။


၄၁။ ကေတ်တှ်ေအာတ် ဟွံညာတ်တှ်ေသၟာန်။

ကေတ်ယဝ်ဟွံအာတ် ဒှ်ဝါတ်ညးတၞဟ်၊

ဟွံညာတ်ယဝ်ဟွံသၟာန် ဆဵုမာန်ဟွံဒှ်။


၄၂။ ကၠောန်သီုစေတနာ အာသီုမေတ္တာ။

ကၠောန်သီုစေတနာမ္ဂး ဂွံအံၚ်ဇၞးလောဲ၊

အာသီုမေတ္တာမ္ဂး ဟွံဒးဆဵုဘဲ။


၄၃။ ကဵုသၞလေဝ်လ္ပကြံၚ် ကဵုသမၠီုလေဝ်လ္ပပံၚ်။

ယဝ်ကြံၚ်ကဵုသၞ ဆလအ်ဟွံၜိုဟ်၊

ယဝ်ပံၚ်ကဵုသမၠီု သီုသ္ၚိဟွံခိုဟ်။


၄၄။ ကၠောန်သီုညာဏ် ဂစာန်သီုဇဲ။

သီုညာဏ်ယဝ်ကၠောန် ကမၠောန်တုဲပြဟ်၊

ဂစာန်သီုဇဲ ဂၠိၚ်သ္ၚောဲဟွံဒှ်။


၄၅။ ကဵုညာတ်ဖဵု  ကဵုဆဵုဒုဟ်။

ဖဵုဟွံညာတ် စိုတ်ဓါတ်ဍိုန်လျ၊

ဒုဟ်ဟွံဆဵု ရုန်မဵုဇၟာပ်ဘဝ။


၄၆။ ကေတ်တှ်ေလ္ပက္ဍုဟ် လၞုဟ်တှ်ေလ္ပဂွ။

သီုဍုဟ်သီုကေတ် ဍေံဗၠေတ်ဂၠံၚ်ရ၊

သီုလၞုဟ်သီုဂွ မာနဒှ်ရ။


၄၇။ ကၠောန်ကဵုသောၚ် အခေါၚ်ကဵုကၠိုဟ်။

ကၠောန်သောၚ်မ္ဂး ဂွံဗၠးထုဲကြာန်၊

အခေါၚ်ကၠိုဟ် ဂွံခိုဟ်စမာန်။


၄၈။ ကဵုဍိုဟ်  ကဵုကၠိုဟ်။

ဟွံဍိုဟ် ဂၠံၚ်ခိုဟ်ဟၟဲ။

ဟွံကၠိုဟ် ဂွံခိုဟ်ဟွံလောဲ။


၄၉။ ကဵုကၠိုဟ်သဘာဝ  မာနကဵုတီ။

သဘာဝဟွံကၠိုဟ် ဂၠံၚ်ခိုဟ်ဟၟဲ၊

မာနဟွံတီ ဒးဗၠိုက်တၞီလောဲ။


၅၀။ ကွာ်ဂၠံၚ်ကဵုတပ် ရပ်လဝ်အဓိဋ္ဌာန်။

ဂၠံၚ်တပ်ယဝ်ကွာ် လီုလာ်ဟွံလောဲ၊

ယဝ်ရပ်အဓိဋ္ဌာန် ဒှ်မာန်လောဲလောဲ။


၅၁။ ကၠောန်စိုတ်ပယံၚ် ကွာ်ဂၠံၚ်ပနက်။

ကၠောန်စိုတ်ယဝ်ယံၚ် အံၚ်ဇၞးဟွံမာန်၊

ကွာ်ဂၠံၚ်ဟွံနက် ညးဗက်သီုကွာန်။

==(ခ)==
၅၂။ ခိုဟ်မ္ဂးဗတောန် ဂျိုၚ်မ္ဂးဒးကၠောန်။

ခိုဟ်ယဝ်ဟွံဗတောန် ဒးအောန်စိုတ်ဇၟာပ်ဒၞာဲ၊

ဂျိုၚ်မံၚ်ယဝ်ဟွံကၠောန် ဒှ်ကောန်မၞိဟ်ဟွံဆာဲ။


၅၃။ ချပ်ၜိုဟ်ၜိုဟ် ကၠောန်ခိုဟ်ခိုဟ်။

ယဝ်ချပ်ၜိုဟ်ၜိုဟ် ကသပ်ခိုဟ်ဒှ်လောဲ၊

ယဝ်ကၠောန်ခိုဟ်ခိုဟ် ညးအိုဟ်တၟိုဟ်ဟွံဖဲ။


၅၄။ ချိုတ်လေဝ်လ္ပဂွိၚ် အခိၚ်လေဝ်လ္ပဖအိုတ်။

ချိုတ်ယဝ်ဂွိၚ်မ္ဂး စိုတ်ဒးလီုလာဲ၊

အခိၚ်ယဝ်ဖအိုတ် ကြဴစိုတ်ဒှ်ဒဒိုက်။


၅၅။ ခိုဟ်မ္ဂးအေၚ်ဒုၚ် ပြဲမ္ဂးလျုၚ်ဇြုၚ်သ္ဍိုက်။

ခိုဟ်မံၚ်ယဝ်ဟွံအေၚ်ဒုၚ် တုပ်ညံၚ်ၜုၚ်ဖျေံအပါဲ၊

ပြဲဂှ်ယဝ်ဟွံဇြုၚ်သ္ဍိုက် တုပ်ညံၚ်ယိုက်ဖျေံနရက်။


၅၆။ ခိုဟ်မ္ဂးလ္ပထေဲထုတ် ညးယုတ်လ္ပပံၚ်။

ခိုဟ်မံၚ်ယဝ်ထေဲထုတ် ညံၚ်ပြိုက်စုတ်လ္ၚပၟတ်၊

ညးယုတ်ယဝ်ပံၚ် အရာဂၠံၚ်ဟွံဒးနှောတ်။


၅၇။ ခိုဟ်ပြဲဂှ်ရန်တၟံ ဟွံဒးကအ်ဂှ်လ္ပစ။

ခိုဟ်ပြဲယဝ်ရန်တၟံ ဟွံလအ်ဂွံသၠုၚ်ပြဲ၊

ဟွံဒးကအ်ဟွံစမ္ဂး သွက်ဒးမှာဟွံမွဲ။


၅၈။ ခါဂွံလ္ပမိပ်စိုတ် ခါအိုတ်လ္ပဍောတ်စိုတ်။

ခါဂွံယဝ်မိပ် ဒှ်ဟိုတ်မာနသၠုၚ်လောဲ၊

ခါအိုတ်ယဝ်ဍောတ်စိုတ် ၜိုတ်ချိုတ်ဒဒိုက်ဟွံဟဲ။


၅၉။ ချပ်လ္ပကဵုမှာ ဖန်ဏာလ္ပကဵုဗၠေတ်။

ချပ်ယဝ်ရမှာ ဂၠံၚ်သာတိုန်ဟွံမွဲ၊

ဖန်ဏာယဝ်ရဗၠေတ် ညးကေတ်စဟွံမွဲ။


၆၀။ ချပ်လေဝ်လ္ပယှအ် ရန်တၟံလေဝ်ကဵုသၠုၚ်ပြဲ။

ချပ်ယဝ်ဟွံယှအ် ဟွံလအ်ကၠေၚ်ဍဟ်လှဲ၊

ရန်တၟံယဝ်သၠုၚ်ပြဲ ပွယုတ်မွဲဒှ်ဟွံလောဲ။


၆၁။ ချပ်ဗစာတုဲဟီု ရံၚ်အစောမ်တုဲကြီု။

ယဝ်ဟီုဟွံချပ်ဗစာ ဗၠေတ်မှာဒှ်ဂၠိုၚ်၊

ဟွံရံၚ်အစောမ်တုဲယဝ်ဟီု ဒှ်သမၠီုရိုၚ်ရိုၚ်။


၆၂။ ချိုတ်မှထောံလွဳ ပေၚ်ဇဳမှဒေါံ ။

ဟွံချိုတ်ဏီထောံလွဳမ္ဂး ကြဴဒးဆဵုကျာတ်၊

ဟွံပေၚ်ဇဳဒေါံမ္ဂး ကြဴဒးဝါတ်ဂါတ်။


၆၃။ ချပ်လေဝ်သီုညာဏ် ဟီုဂလာန်လေဝ်သီုသတိ။

ယဝ်ချပ်သီုညာဏ် ဒှ်မာန်တုဲပြဟ်၊

ယဝ်ဟီုဂလာန်သီုသတိ ကလိဂွံဒယှ်တှ်။


၆၄။ ခါကၠောန်ဗီုဍိုက် ခါနွံပၟိက်ဗီုဨကရာဇ်။

ကၠောန်ဗီုဍိက်မှ အတိုၚ်ပၟိက်ဍိုက်ပေၚ်၊

နွံပၟိက်ဗီုဨကရာဇ်မှ လညာတ်ပြဲဗၠးလေၚ်။


၆၅။ ခိုဟ်ဂှ်ကၠောန်မှ ဍာံပြဂှ်သ္ပမှ ။

ခိုဟ်ဂှ်ကၠောန်မှ ထာဝရၜိုဟ်သြိုဟ်၊

ဍာံပြဂှ်သ္ပမှ ဘဝဂတဂွံခိုဟ်။


၆၆။ အခိၚ်သောၚ်ဂှ်ချပ် ပွတပ်ဂှ်ကၠောန်။

အခိၚ်သောၚ်ယဝ်ချပ် လညာတ်တပ်ဒှ်လောဲ၊

ပွတပ်ယဝ်ကၠောန် ဂွံစောန်ဂွံပြဲ။


၆၇။ ခိုဟ်ဂှ်လ္ပခဍန် ဒၞါဲဗဒန်ဂှ်လ္ပဟီု။

ခိုဟ်ဂှ်ယဝ်ခဍန် ဒုဟ်ဒန်ဟွံဗၠး၊

ဒၞာဲဗဒန်ယဝ်ဟီု မိတ်လီုပြးဇး။


၆၈။ ခေတ်လေဝ်ဒးကၠိုဟ် ခိၚ်ခိုဟ်လေဝ်ဒးတီ။

ဟွံကၠိုဟ်အခေတ် ၜေတ်ညးဟွံမာန်၊

အခိၚ်ခိုဟ်ဟွံတီ ဗၠိုက်တၞီဒှ်ကြာန်။


၆၉။ ခိုဟ်ကေတ်  ဗၠေတ်ပါဲ။

ခိုဟ်ကေတ်မဂး ဗၠးသောကလောဲ၊

ဗၠေတ်ပါဲမဂး ဟွံဒးစုတ်စောဲ။


၇၀။ ခိုဟ်ဂှ်ဂၠါဲ ဟွံခိုဟ်ဂှ်ပါဲ။

ခိုဟ်ဂှ်ဂၠါဲမှ ကၠောန်ပအံၚ်ဇၞး၊

ဟွံခိုဟ်ပါဲမှ သောကဗၠး ။

==(ဂ)==
၇၁။ ဂွံတုဲကဵုဒှ်ၚုဟ် ဘဝလၞုဟ်လ္ပကဵုဒှ်။

ဂွံတုဲၚုဟ်ဟွံဒှ် တုပ်သၟဟ်တဲပိုတ်ပိုတ်၊

ဘဝလၞုဟ်ယဝ်ဒှ် တုပ်သၟဟ်မၞိဟ်ချိုတ်ချိုတ်။


၇၂။ ဂုဏ်ညးဂှ်ဟီုညိ၊  ဝါသနာဗျိဂှ်ဖအောန်။

ယဝ်ဟီုဂုဏ်ညး ညးဒးသ္ဍိုက်ဆာန်၊

ဝါသနာဗျိယဝ်ဖအောန် ကောန်နွံဇြဟာန်။


၇၃။ ဂုဏ်စဒ္ဂေတ်လီု ဂုဏ်ဓီုစိုတ်လ္ပကြာန်။

ဂုဏ်စယဝ်ဒ္ဂေတ်လီု မၞိဟ်ဒိုဟ်ဓီုညးကော်၊

ဂုဏ်ဓီုယဝ်စိုတ်ကြာန် အ္စာဟွံဆာန်ဒှ်ဒဒိုက်ဇၞော်။


၇၄။ ဂုဏ်ပါၚ်လ္ပကဵုဂြက် ဂုဏ်ပၟက်လ္ပဒှ်သၞ။

ဂုဏ်ပါၚ်ယဝ်ဂြက် ညံၚ်ရေက်ထေက်ဝေၚ်ပါၚ်၊

ဂုဏ်ဗၟက်ယဝ်ဒှ်သၞ  ညံၚ်သွခိုဟ်ဒးအိက်စာၚ်။


၇၅။ ဂတကွးလ္ပဂြိုၚ်ထတ် ဟွံဂွံစမ်ၜတ်လ္ပဒေါန်။

ဂတကွးယဝ်ဂြိုၚ်ထတ် ဇြဟတ်ဂျိဟွံကာန်၊

ဟွံဂွံစမ်ၜတ်ယဝ်ဒေါန် ခါလောန်နုက်ဝါတ်။


၇၆။ ဂုဏ်ပါၚ်လ္ပကဵုက္ဍုဟ် ဂုဏ်လၞုဟ်လ္ပကဵုဝါတ်။

ဂုဏ်ပါၚ်ယဝ်ညးက္ဍုဟ် ဟွံဗၠးဒုဟ်ဒန်၊

ဂုဏ်လၞုဟ်ယဝ်ဝါတ် ဒှ်မၞိဟ်လညာတ်ဍန်။


၇၇။ ဂုဏ်စလ္ပကဵုယဲ ဂုဏ်စောဲလ္ပစံၚ်တူ။

ဂုဏ်စယဝ်ယဲ ဒှ်နယ်သမၠီုယုတ်၊

ဂုဏ်စောဲဒးစံၚ်တူ ကော်ခဴမၞိဟ်ဂြုတ်ဂြုတ်။


၇၈။ ဂၠာဲကဵုဂွံလေပ် ဂွံတုဲဒေပ်ကဵုဒး။

ယဝ်ဂၠာဲဟွံလေပ်မ္ဂး ဂွံဗၠးဒဒိုက်ဝါတ်၊

ဂွံတုဲယဝ်ဒေပ်ဟွံဒး ညးဂးမၞိဟ်ဝိုက်ဝိုက်။


၇၉။ ဂလာန်ယာဲတလ္ပစး သ္ပကွးလ္ပလၞုဟ်။

ဂလာန်ယာဲတယဝ်စး ဒဒိုက်သၟးဒးဆဵု၊

သ္ပကွးယဝ်လၞုဟ် ဘဝလၟုဟ်ဟွံဒှ်မ္ၚဵု။


၈၀။ ဂကူဂှ်လ္ပကဵုကၠာဲ မၞိဟ်စိုတ်ဆာဲဂှ်လ္ပကၠဟ်။

ဂကူယဝ်ကၠာဲ ဂွံဆာဲတိုန်ဝါတ်သန်၊

မၞိဟ်စိုတ်ဆာဲယဝ်ကၠဟ် ဂၠံၚ်ခိုဟ်ဂှ်ကၠေံဗ္ဒန်။


၈၁။ ဂုဏ်ထေဲလ္ပကဵုလေၚ် ဂုဏ်ပၠေၚ်လ္ပကဵုဝါတ်။

ဂုဏ်ထေဲယဝ်လေၚ် ဂွံကလေၚ်ပေၚ်ဝါတ်ပၠန်၊

ဂုဏ်ပၠေၚ်ယဝ်ဝါတ် ဒှ်မၞိဟ်လညာတ်ဍန်။


၈၂။ ဂုဏ်ကျာ်လေဝ်ပၟဝ် ဂုဏ်ဓရ်လေဝ်ဗက်ဗၞုဟ်။

ယဝ်ပၟဝ်ဂုဏ်ကျာ် ဂၠိုၚ်သာ်ဂွံဖိုလ်မာန်၊

ယဝ်ဗက်ဗၞုဟ်ဂုဏ်ဓရ် ဍုၚ်သွဝ်ဂွံစိုပ်မာန်။


၈၃။ ဂလာန်မိမလ္ပကၠဟ် ကာတ်မြဟ်လ္ပဟီု၊

ဂလာန်မိမယဝ်ကၠဟ် ဂွံဒှ်တသိုက်ဝါတ်၊

ကာတ်မြဟ်ယဝ်ဟီု အိုတ်သီုဒးကျာတ်။


၈၄။ ဂုဏ်သအေတ်လ္ပဝါတ် ဂုဏ်ကျာတ်လ္ပကြံ။

ဂုဏ်သအေတ်ယဝ်ဝါတ် ဒှ်မၞိဟ်လညာတ်ဍန်၊

ဂုဏ်ကျာတ်ယဝ်ကြံ မကမ်စိုပ်ဗုၚ်ပၠန်။


၈၅။ ဂၠာဲဒြပ်လ္ပစွံမနာ် ဂၠာဲဇြဟာန်လ္ပထ္ၜးဒြပ်။

ဂၠာဲဒြပ်ယဝ်စွံမာန် ပိုန်ဟာန်ဒှ်ဝါတ်၊

ဂၠာဲဇြဟာန်ယဝ်ထ္ၜးဒြပ် အတိုၚ်ချပ်ဒှ်ဝါတ်။


၈၆။ ဂံၚ်လေဝ်လ္ပဂံၚ် ယံၚ်လေဝ်လ္ပယံၚ်။

ဂံၚ်မံၚ်တွဵု ဒတုဲဖိုလ်လေၚ်၊

ယံၚ်မံၚ်တွဵု တ္ၚဲလဵုဟွံပေၚ်။


၈၇။ ဂုဏ်လွဳလ္ပမှာ  ဂုဏ်အာလ္ပဒှ်ဒုဟ်။

ဂုဏ်လွဳယဝ်မှာ ဒှ်မၞိဟ်ပညာအောန်၊

ဂုဏ်အာယဝ်ဒုဟ်ဒှ် မၞိဟ်ဂှ်ဝိုက်လောန်။


၈၈။ ဂုဏ်ဒြပ်လ္ပညးက္ဍုဟ်  ဂုဏ်လၞုဟ်လ္ပလေၚ်ဒိုက်။

ဂုဏ်ဒြပ်ယဝ်ညးဍုဟ် ၚုဟ်မးဒြပ်အောန်၊

ဂုဏ်လၞုဟ်ယဝ်လေၚ်ဒိုက် ဒှ်မၞိဟ်ၚိုက်လောန်။


၈၉။ ဂုဏ်ညးလ္ပတၠိၚ် ဓဝိၚ်ညးလ္ပကေတ်။

ဂုဏ်ညးယဝ်တၠိၚ် အခိၚ်လဵုဟွံမွဲဖိုလ်၊

ဓဝိၚ်ညးယဝ်ကေတ်မံၚ်ၜေတ်ဒၟံၚ်တွဵု။


၉၀။ ဂုဏ်ဟီုလ္ပဆာန် ဂုဏ်ဌာန်လ္ပပြး။

ဂုဏ်ဟီုယဝ်ဆာန် ဇြဟာန်ဇေတ်ဟွံဒှ်၊

ဂုဏ်ဌာန်ယဝ်ပြး မၞိဟ်ကၠးဟွံဒှ်။


၉၁။ ဂုဏ်ကုသိုလ်လ္ပလေၚ် ဂုဏ်အေၚ်လ္ပဒှ်သၞ။

ဂုဏ်ကုသဵုယဝ်လေၚ် ဒှ်ပၠေၚ်ဇကု၊

ဂုဏ်အေၚ်ယဝ်ဒှ်သၞ ဒှ်မၞိဟ်အအ ။


၉၂။ ဂုဏ်လေၚ်ဒးကၠိုဟ် ဂုဏ်ခိုဟ်ဒးတီ။

ဂုဏ်လေၚ်ယဝ်ကၠိုဟ် မၞိဟ်ဂှ်ခိုဟ်ဟွံမာန်၊

ဂုဏ်ခိုဟ်ယဝ်ဟွံတီ မွဲတ္ၚဲတ္ၚီဗၠိုက်မာန်။


၉၃။ ဂုဏ်သြန်လ္ပဆာန် ဂုဏ်ဌာန်လ္ပဍုဟ်။

ဂုဏ်သြန်ယဝ်ဆာန် ကြဴကြာန်ဒှ်ဂွံ၊

ဂုဏ်ဌာန်ယဝ်ဍုဟ် မံၚ်သၟးဒုဟ်ဂွံ။


၉၄။ ဂုဏ်ပါၚ်လ္ပဒှ်ဒုဟ် ဂုဏ်က္ဍုဟ်ဒြပ်လ္ပလေၚ်။

ဂုဏ်ပါၚ်ယဝ်ဒှ်ဒုဟ် ဒှ်ပါၚ်ၚုဟ်ဟွံမဲ၊

ဂုဏ်က္ဍုဟ်ယဝ်ဒြပ်လေၚ် ဒှ်ပၠေၚ်ဇကုမွဲ။


၉၅။ ဂၠံၚ်ခိုဟ်ဂှ်ကေတ် ဂၠံၚ်ဗၠေတ်ဂှ်ပါဲ။

ဂၠံၚ်ခိုဟ်ယဝ်ကေတ် တသိုက်ဇေတ်ဒှ်မာန်၊

ဂၠံၚ်ဗၠေတ်ယဝ်ပါဲ ဂွံဆာဲဇၟာပ်ဌာန်။


၉၆။ ဂုဏ်ယာဲလေဝ်လ္ပပါဲ  ဂုဏ်အာဲလေဝ်လ္ပဓဇန်။

ဂုဏ်ယာဲယဝ်ပါဲ အန္တရာယ်ကၠုၚ်စိုပ်၊

ဂုဏ်ယာဲယွံဓဇန် လညာတ်ဍန်ဟွံတပ်။


၉၇။ ဂုဏ်ပါၚ်ကအ်လ္ပပိုတ် ဂုဏ်စိုတ်လ္ပဍောၚ်။

ဂုဏ်ပါၚ်ယဝ်ကအ်ပိုတ် ဒှ်မၞိဟ်အိုတ်ဍာ်၊

ဂုဏ်စိုတ်ယဝ်ဍောၚ် အခေါၚ်ဇၞော်မောဝ်လီုလာ်။


၉၈။ ဂုဏ်ဝါတ်လ္ပဒှ်ဝဲ ဂုဏ်လောဲလ္ပကဵုကျာတ်။

ဂုဏ်ဝါတ်ယဝ်ဒှ်ဝဲ  ညးမွဲဟွံရီုဗၚ်၊

ဂုဏ်လောဲယဝ်ကျာတ် ၜိုတ်ဝါတ်ဒှ်ဟွံဒှ်ဟေၚ်။


၉၉။ ဂုဏ်ဒါန်လေဝ်ဒးကၠိုဟ် ဂုဏ်ခိုဟ်လေဝ်ဒးတီ။

ဟွံကၠိုဟ်ဂုဏ်ဒါန် ပိုန်ဟာန်ဒးဝါတ်ပၠန်၊

ဂုဏ်ခိုဟ်ဟွံတီ  ဒးတၞီဗၠိုက်ဨကန်။


၁၀၀။ ဂုဏ်မသလ္ပကဵုဟုတ် ဂုဏ်ယုတ်လ္ပကဵုဒိုက်။

ဂုဏ်မသယဝ်ဟုတ် ၜိုတ်ခဒုတ်ဟွံပြဲ၊

ဂုဏ်ယုတ်ယဝ်ဒိုက် တသိုက်ဆဵုဟွံလောဲ။


၁၀၁။ ဂုဏ်ညးဒးကျောဝ် ဂုဏ်တၞောဝ်ဒးရံၚ်။

ဂုဏ်ညးယဝ်ကျောဝ် ဂွံဇၞော်မောဝ်၊

ဂုဏ်တၞောဝ်ယဝ်ရံၚ် ဂၠံၚ်ယုတ်ဟွံလၟောဝ်။


၁၀၂။ ဂုဏ်ဒြဟ်လ္ပလေၚ် ဂုဏ်ပၠေၚ်လ္ပဝါတ်။

ဂုဏ်ဒြပ်ယဝ်လေၚ် ဒှ်မၞိဟ်ဟွံပေၚ်အှ်ေ၊

ဂုဏ်ပၠေၚ်ယဝ်ဝါတ် ကောန်ဇာတ်ဟွံရှ်ေသှ်ေ။


၁၀၃။ ဂုဏ်စလ္ပဒးဒုဟ် ဂုဏ်လၞုဟ်လ္ပဒှ်ဝဲ။

ဂုဏ်စယဝ်ဒးဒုဟ် ခေတ်လၟုဟ်မၞိဟ်ယုတ်အိုတ်၊

ဂုဏ်လၞုဟ်ယဝ်ဒှ်ဝဲ ဟွံသၠုၚ်ပြဲစဵုချိုတ်။


၁၀၄။ ဂၠံၚ်လီုလေဝ်ဒးထဗ  မာနလေဝ်ဒးပါဲ။

ယဝ်ဟွံထဗဂၠံၚ်လီု  ဟောမ်ဗြီုသီုဂကူ၊

ယဝ်ဟွံပါဲမာန် ဒးထဗစံၚ်တူ။


၁၀၅။ ဂုဏ်ပါၚ်ကဵုရာၚ်ဆာဲ ဂုဏ်သဟာဲကဵုဇၞော်မောဝ်။

ဂုဏ်ပါၚ်ရာၚ်ဆာဲမှ ဝဲသၞလလမ်၊

ဂုဏ်သဟာဲဇၞော်မောဝ် တသိုက်ဂေါဝ်ဂီုကၠီု။


၁၀၆။ ဂုဏ်ဍေံလ္ပကဵုဂြုဲ ဂုဏ်ထုဲလ္ပကဵုချိုတ်။

ဂုဏ်ဍေံယဝ်ဂြုဲမ္ဂး မံၚ်သၟးဒးယုတ်သဝ်၊

ဂုဏ်ထုဲယဝ်ချိုတ်မ္ဂး ဟွံဒးကဵုဓရ်။


၁၀၇။ ဂကူဂှ်ယိုက် အခိုက်ဂှ်မၚ်မွဲ။

ဂကူယိုက်ဒိုက်မှ ပ္ဍဲလိုက်ဇၞော်မောဝ်၊

အခိုက်မၚ်မွဲမှ သ္ပမၞိဟ်ဆာဲဂေါဝ်။


၁၀၈။ ဂုဏ်ဒြပ်လ္ပပြးဆာဲ ဂုဏ်အာဲလ္ပဒှ်သၞ။

ဂုဏ်ဒြပ်ပြးဆာဲမ္ဂး မၞိဟ်မှးဟွံဒှ်၊

ဂုဏ်အာဲဒှ်သၞမ္ဂး ဟွံဗၠးဗျိညးတၞဟ်။


၁၀၉။ ဂုဏ်ညးလ္ပပလီု လဟီုညးလ္ပဆေဝ်တာ။

ဂုဏ်ညးယဝ်ပလီု ဒှ်သမၠီုယုတ်၊

လဟီုညးယဝ်ဆေဝ်တာ မေတ္တာညးဟုတ်။


၁၁၀။ ဂုဏ်ဆာန်လ်ပကဵုချိုတ် ဂုဏ်စိုတ်လ္ပကဵုကြအ်။

ဂုဏ်ဆာန်ယဝ်ချိုတ်မ္ဂး ၚုဟ်မးဟွံမဲ၊

ဂုဏ်စိုတ်ယဝ်ကြအ်မ္ဂး  ဂွံဗၠးဟွံလောဲ။


၁၁၁။ ဂၠာဲကဵုလေပ် ဂိုၚ်ဒေပ်ကဵုဒး။

ဂၠာဲဟွံလေပ်မ္ဂး  ဟွံဗၠးဒဒိုတ်ဝါတ်၊

ဂိုၚ်ဒေပ်ဟွံဒးမ္ဂး ဟွံလအ်ဒးကျာတ်။


၁၁၂။ ဂၠာဲကဵုဆဵု ရံၚ်ဗဵုကဵုညာတ်။

ဂၠာဲယဝ်ဟွံဆဵု ဟွံပြေစိုတ်ဍောၚ်၊

ရံၚ်ဗဵုယဝ်ဟွံညာတ် မံၚ်ကျာတ်ဟွံသောၚ်။


၁၁၃။ ဂုဏ်ဒြပ်လ္ပကဵုဟုတ် ဂုဏ်ယုတ်လ္ပကဵုချိုတ်။

ဂုဏ်ဒြပ်ယဝ်ဟုတ် မၞိဟ်ယုတ်ဟွံမှး၊

ဂုဏ်ယုတ်ယဝ်ချိုတ် ဒဒိုစိုတ်ဟွံဗၠး။


၁၁၄။ ဂုဏ်ပြိုၚ်လ္ပချိုတ် ဂုဏ်အိုတ်လ္ပယုတ်သဝ်။

ဂုဏ်ပြိုၚ်ယဝ်ချိုတ် ဒှ်ဟိုတ်စိုပ်အပါဲ၊

ဂုဏ်အိုတ်ယဝ်ယုတ်သဝ် ဇၟာပ်ကဝ်ဟွံဆာဲ။


၁၁၅။ ဂွံပညာဒးကၠောန် ဂွံကောန်ဒးဝေတ်။

ဂွံပညာတုဲယဝ်ဟွံကၠောန် ဒှ်ကောန်မၞိဟ်ဝိုက်၊

ဂွံကောန်ယဝ်ဟွံဝေတ် ဒးဂေတ်လီုလာ်။


၁၁၆။ ဂၠံၚ်ခိုဟ်ဂှ်အာ ဂၠံၚ်မှာဂှ်ဒေါံ။

ဂၠံၚ်ခိုဟ်ဂှ်အာ ဟွံမှာတွဵုရ၊

ဂၠံၚ်မှာဒေါံမ္ဂး ဂွံဗၠးသောက။


၁၁၇။ ဂိုဏ်ဂှ်လ္ပစောဲဂၠိုၚ် နာမ်မြိုၚ်ဂှ်လ္ပထေၚ်ဇၞော်။

ဂိုဏ်ှ်ယဝ်စောဲဂၠိုၚ် ဒှ်ဂရိုၚ်သပ္ပရိုဟ်၊

နာမ်မြိုၚ်ဂှ်ယဝ်ထေၚ်ဇၞော် ဒှ်ဗော်ညးဟွံကၠိုဟ်။


၁၁၈။ ဂုဏ်ဂိုဏ်လ္ပလီုလာ် ဂုဏ်အခိုက်လ္ပယောၚ်ယာ။

ဂုဏ်ဂိုဏ်ယဝ်လိုလာ် ဂကူဗၠိုက်အိုတ်၊

ဂုဏ်အခိုက်ယဝ်ယောၚ်ယာ ဘာသာဟုတ်ပၠိုတ်အာ။


၁၁၉။ ဂုဏ်နွံဂှ်ထိၚ် ထဝိၚ်ခိုဟ်ဂှ်စွံ။

ဂုဏ်နွံဂှ်ယဝ်ဟွံထိၚ် ဇၟာပ်အခိၚ်ဟွံမဲဖိုလ်၊

ထဝိၚ်ခိုဟ်ယဝ်ဟွံစွံ ညံၚ်ထောံဖျေံဂုဏ်ဖိုလ်။


၁၂၀။ ဂုဏ်တ္ၚံက်လ္ပကဵုလေၚ် ဂုဏ်ပၠေၚ်လ္ပကဵုကျာတ်။

ဂုဏ်တ္ၚံက်ယဝ်လေၚ် မၞိဟ်ပၠေၚ်ဂကူရ၊

ဂုဏ်ပၠေၚ်ယဝ်ကျာတ် မၞိဟ်မာတ်တသိုက်ရ။


၁၂၁။ ဂုဏ်ထေၚ်လ္ပကျာတ် ဂုဏ်အာတ်လ္ပက္ဍုဟ်။

ဂုဏ်ထေၚ်ယဝ်ကျာတ် ဒှ်လညာတ်ဍန်၊

ဂုဏ်အာတ်ယဝ်က္ဍုဟ် ဘဝလၟုဟ်ဒးကၠိခန်။


၁၂၂။ ဂၠံၚ်ဒးတှ်ေဗကန် အခိၚ်တန်တှ်ေရာန်။

ဂၠံၚ်ဒးယဝ်ဗကန် ဒုဟ်ဒဏ်ဟွံလောန်၊

အခိၚ်တန်ယဝ်ရာန် ပိုန်ဟာန်အိုတ်အောန်။


၁၂၃။ ဂုဏ်လေပ်လ္ပကျာတ် ဂုဏ်ညာတ်လ္ပဒှ်ဝဲ။

ဂုဏ်လေပ်ယဝ်ကျာတ် ဒှ်လညာတ်ဍန်၊

ဂုဏ်ညာတ်ယဝ်ဒှ်ဝဲ ဂုဏ်ပရဲဟွံတန်။


၁၂၄။ ဂုဏ်ကွာန်လ္ပတၠိၚ် ဂုဏ်သၟိၚ်လ္ပကၠဟ်။

ယဝ်တၠိၚ်ဂုဏ်ကွာန် မၞိဟ်ဆာန်ယာဲဟွံသေၚ်၊

ယဝ်ကၠဟ်ဂုဏ်သၟိၚ် ထဝိၚ်ဒးဆဵုဟေၚ်။


၁၂၅။ ဂတမၞိဟ်လ္ပဒေါန် ဂတကောန်လ္ပရိုၚ်။

ဂတမၞိဟ်ယဝ်ဒေါန် ၚုဟ်ကောန်စှ်ေအိုတ်၊

ဂတကောန်ယဝ်ရိုၚ် ယေန်သၞာၚ်လီုအိုတ်။


၁၂၆။ ဂုဏ်ဝါတ်ပလီုလာ် ဂုဏ်သိုက်စိုတ်ပသၠုၚ်။

ဂုဏ်ဝါတ်ယဝ်လီုလာ် ဂၠိုၚ်သာ်ဒှ်အန္တရာယ်၊

ဂုဏ်သိုက်ယဝ်သၠုၚ် ညံၚ်ၜုၚ်ဖျေံအပါဲ။


၁၂၇။ ဂုဏ်ချိၚ်လ္ပယောၚ် ဂုဏ်အခေါၚ်ပလီု။

ဂုဏ်ချိၚ်ယဝ်ယောၚ် အခေါၚ်ခိုဟ်လီုဒိုက်၊

ဂုဏ်အခေါၚ်ယဝ်လီု ဒှ်မၞိဟ်ဓီုဝိုက်။


၁၂၈။ ဂုဏ်ဗြဴပလီု ဂုဏ်လမျီုပယုတ်။

ယဝ်လီုဂုဏ်ဗြဴ ညးလဴဒုဟ်ပေၚ်ကွာန်၊

ဂုဏ်လမျီုယဝ်ယုတ် ဒးဟုတ်ဇၟာပ်ဌာန်။


၁၂၉။ ဂုဏ်ပတှ်ေပလေၚ် ဂုဏ်အေၚ်ပလီု။

ဂုဏ်ပတှ်ေယဝ်လေၚ် ဂွံပေၚ်ပၠန်ဟွံလောဲ၊

ဂုဏ်အေၚ်ယဝ်လီု အရီုဗၚ်ဟၟဲ။


၁၃၀။ ဂုဏ်နွံတှ်ေဆာန် ပံၚ်မာန်တှ်ေကေတ်။

ဂုဏ်နွံယဝ်ဆာန် ကြာန်ဍေံဟွံဒှ်၊

ပံၚ်မာန်ယဝ်ကေတ် သၞဇေတ်ဟွံဒှ်။


၁၃၁။ ဂုဏ်အဝဵုပလီု  ဂုဏ်လမျီုပယုတ်။

ဂုဏ်အဝဵုယဝ်လီု မၞိဟ်ရီုဟၟဲ၊

ဂုဏ်လမျီုယဝ်ယုတ် ဒးဟုတ်လောဲ။


၁၃၂။ ဂွံအခေါၚ်ပကြာန် ဂွံဌာန်ပလီု။

ဂွံအခေါၚ်ယဝ်ကြာန် မၞိဟ်ဆာန်ဟၟဲ၊

ဂွံဌာန်ယဝ်လီု သမၠီုဟွံတီဂုဏ်ပြဲ။


၁၃၃။ ဂွံအဝဵုဂွံဒှ်မ္ၚဵု ဂွံဆဵုကဵုဒှ်ဂုဏ်။

ဂွံအဝဵုဟွံဒှ်မ္ၚဵုမ္ဂး ဟွံဗၠးဂရိုဟ်ညး၊

ဂွံဆဵုဂုဏ်ဟွံဒှ် ဗျဟ်လောန်ညးဂး။


၁၃၄။ ဂုဏ်သြန်သၞောဝ်ပလီု ဂုဏ်အာရီုပဒှ်သၞ။

သြန်ပလီုသၞောဝ် ဟွံဇၞော်မောဝ်၊

ရီုဒှ်သၞ ပွဂှ်ဟွံဂပ်ဂေါဝ်။


၁၃၅။  ဂုဏ်ညးကဵုညာတ်  ဒဒိုက်ဝါတ်ကဵုဆဵု။

ဟွံဆဵုဂုဏ် ရုန်မဵုလောဲ၊

ဟွံဆဵုဒဒိုက် တသိုက်ဇမ္ၚောဲ။


၁၃၆။ ဂွံကဵုဒှ်ဖဵု သၠးကဵုဒှ်ဂုဏ်။

ဂွံဒှ်ဖဵုမဂး ဒှ်ဒြပ်ဗၠးဝဲ၊

သၠးဒှ်ဂုဏ်မဂး ၚုဟ်မးသၠုၚ်ပြဲ။  ။

==(ဃ)==
၁၃၇။ ဃောညးထေဲလ္ပဟီုဒုဟ် ဃောညးလၞုဟ်လ္ပစကာ။

ဃောညးထေဲယဝ်ဟီုဒဟ် ဒှ်ဂဍုဟ်လောဲသွာ၊

ဃောညးလၞုဟ်ယဝ်စကာ ယံၚ်လောဲသွာ။


၁၃၈။ ဃရေက်ဃရေက်လ္ပချပ် အတိုၚ်ချပ်လ္ပဟီုဖအိုတ်။

ယဝ်ချပ်ဃရေက် ဟွံဇြိုဟ်နက်ရ၊

အတိုၚ်ချပ်ယဝ်ဟီုဖအိုတ် ဒှ်ဟိုတ်လီုလောဲရ။


၁၃၉။ ဃောဒိုက်ဒးဟေန်ဆာဲ ဃောဂၠာဲဒးအေၚ်။

ဃောဒိုက်ဟွံဟေၚ်ဆာဲ ဇၟာပ်ဒၞာဲဒးဍောၚ်ၜိုတ်၊

ဃောဲဂၠာဲဟွံအေၚ် ဟွံပေၚ်စဵုချိုတ်။


၁၄၀။ ဃောဆာန်ဂှ်ဝေတ် ဃောဗၠေတ်ဂှ်ဟီုထၜး။

ဃောဆာန်ယဝ်ဝေတ် ဍေံကေတ်စလောဲ၊

ဃောဗၠေတ်ယဝ်ဟီုထ္ၜး ဍေံသေၚ်ကၠးလောဲ။


၁၄၁။ ဃောကၠောန်လ္ပရံၚ်ဒုဟ် ဃောဍုဟ်လ္ပတက်ကျာ။

ဃောကၠောန်ယဝ်ရံၚ်ဒုဟ် စိုတ်လၞုဟ်ဂွံဒၞါဲ၊

ဃောဍုဟ်ယဝ်တက်ကျာ ရေဝ်မှာဒှ်အန္တရာယ်။


၁၄၂။ ဃောခိုဟ်လ္ပယုတ် ဃောဟုတ်လ္ပကြာန်။

ဃောခိုဟ်ယဝ်ယုတ် ကျာ်သြဳဟုတ်ပၠိုတ်၊

ဃောဟုတ်ယဝ်ကြာန် ညးကွာန်ဂစိုတ်။ ။

==(ၚ)==
==နိဿဲ==
လိက်မွဲမွဲဍောတ်မၞုံယၟု (သာရဝဏ်နဳတိ) မ္ဂးရ၊  ညးမချူခၞံဗဒှ်လဝ် − သာရဝဏ်

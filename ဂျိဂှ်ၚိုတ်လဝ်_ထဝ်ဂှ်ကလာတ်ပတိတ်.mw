ဂျိဂှ် ၚိတ်လဝ် ထဝ်ဂှ်ကလာတ် ပတိတ်


(၁)

“အပါဆာန် နန်ထဝ် ဒးလုပ် CDM ဟာ ဟွံတီ”

“ ပၟိက်စိုတ်ဇကုရ မဂဳ” ဆ္ဂး ကၠာနူဟွံဂွံ လုပ်ဏီဂှ် ချပ်ညိကီု မုဟိုတ် ဒးလုပ်၊ ဒးကၠောန်ရော?

“အဲလေဝ် ဟွံတီပုဟ် ပရေၚ်ဍုၚ်ကွာန်”

“ ဟွံတီ ကၠောန်တှ်ေ အာဍာ်ဇမၠိုၚ် ဟွံမာန်ပုဟ်ဏး”

“ရဲ ဌာနပိုယ်ဟီုဂှ် ၜါအပါတ် (၁၄) တ္ရဲ Campaign ရ”

“ အရေဝ်ဇကုဂှ် လေဝ်” ဗညာ အီခၟောံ တိုန်တုဲ သၟာန်ရံၚ်ချိုတ်တ်ပၠိုတ်တ် ရဲဌာနတံကၠာလေဝ် တုဲမှ ဖျေံသ္ကုတ်သွာတ်လေဝ်

<nowiki>-------------------------</nowiki> -------

မိနန်ထဝ် ကေတ်မံၚ်တာလျိုၚ် ပ္ဍဲကွာန်သၞေဟ်ဗ္ဒဝ်၊ ပွိုၚ်ဍုၚ်မုဟ်ဍုၚ် ဌာန ထတ်ယုက် ပွိုၚ်စှ်သၞာံ၊ စိုပ်သၞာံ(၂၀၁၈) နူ(ကျန်းမာရေးကြီးကြပ် -(၁)) ဂှ် က္ဆံၚ်တိုန်အာ (ကျန်းမာရေးကြီးကြပ် -(၂) ပြံၚ်တိုန် ဌာန ထတ်ယုက်မုဟ်ဍုၚ်၊ (မိခၚ်နှၚ့်ကလေး ကျန်းမားရေးဌာန) တိုန်ဒၟံၚ်ပ္ဍဲဍုၚ်မုဟ်ဍုၚ် ဠိၚ်မံၚ်သ္ရိ၊ ပ္ဍဲအရာပ်ခေမာ၊ ၝောံဍုၚ်(၂) ရ။ တ္ရဲစ စိုပ်ဂှ် ဟေၚ် ရဲအရာပ် ကၠုၚ်ထ္ၜးယဲ၊ လွဳိဏာကဵု ဗွဲမဒးရးတုဲ အ္စာၝောံ လွီယဲ ပြံၚ်ကၠုၚ်တၟိမွဲ ပရိုၚ်ဂှ် ပြးအာ ပ္ဍဲအရာပ်ရ။

“ ဆရာမ တစ်ယောက်ထဲအိပ်ရတာ မကြောက်ဘူးလာ?” မၞိဟ်ယဲသၟာန် 

“ မကြောက်ပါဘူး ဒီအိမ်နားက ကလေးမလေးက ညဘက်မှာ အဖော်လာအိပ်ပေးတယ်”

“ ဆရာမ အဖော်ရှာလို့ရပြီးနော် တစ်ယောက်ထဲ အကြာကြီးမနေနဲ့”

“မကြာမှီ၊ လာမည်မျှော်” ဟ...ဟ... 

“ ဘယ်လောက်ကျလဲ ဆရာမ”

“ ၃၀၀၀ အမ”

“ ပိုက်ဆံမလောက်ဘူး ၂၀၀၀ ပဲပါလာတယ်” 

မၞိဟ်ယဲ ဂွံနၚ်သြန် ဟွံရုံဂပ်မ္ဂး နကဵုစေတနာ အးအး လွီဏာတုဲ ညးတံ ဟွံကလေၚ် ကဵုလေဲလေဝ် စိုတ်ညိလေဝ် ဟွံဒှ် ကၠုၚ်မွဲပၠန်လေဝ် ကလေၚ်လွီဏာ ကဵုပၠန်ရ။ မၞိဟ်အယုက်ဇၞော်ဇၞော်တံ ကၠုၚ်လွီယဲမ္ဂး ဂွံဒှ် အာဟာဂးတုဲ စၞစ ပ္ဍဲသ္ရိဇကုနွံဂှ် သီုကလေၚ်ကဵုဏာရ။ ကောန်ထပိုယ်တံ၊ ခမဳသၚ် ကတ်လိခ် ပရိယတ်တံ ယဲ စိုပ်ကၠုၚ်ကဵုဒှ်၊ အာလွီပ္ဍဲဘာကဵုဒှ် လွီကဵုသၟးသၟးရ။

လ္တူဍုၚ်မုဟ်ဂှ် မန်တံနွံဗွဲမဂၠိုၚ်ကီုလေဝ် အရေဝ်မန်ဂှ် ဟီုသုၚ်စောဲ အောန်တဴ ဗွဲမလောန်ရ၊ ခေမာ၊ ဂၠံၚ်(၃) နန်ထဝ်မံၚ်ဂှ် ဟီုအရေဝ်မန် သီုသ္ရိ နန်ထဝ်မှ နွံၜါသ္ရိ ဓဝ်ရ။ သှ်ေနူဂှ် မိမ နော်နာဲတံ ၜိုန်ရဒှ်မံၚ် မန်ကီုလေဝ် စိုပ်လက်ထက်ကောန်ဇာတ်ညးတံဂှ်  ညးမွဲလေဝ် ဟီုအရေဝ်မန် ဟွံလေပ်ရ။ ဟီုအရေဝ်မန်ဟွံလေပ်တုဲ စိုတ်ဓါတ်ဆာန်ဂကူမန်လေဝ် ဟၟဲရ။ 

“ဗညာဂှ် ဇၞော်နူအ္စာၝောံဏီဟာ” ရဲဗ္ဒာဲသ္ရိ သၟာန်

“ ဇၞော်မွဲသၞာံ”

“ အ္စာၝောံဂှ် ဗုကျေဝ် ဗီုလဵု ဂွံဆဵု ဗညာရော?” 

“ နူအယုက် (၁၈) စိုပ်မံၚ်ကွာန်ညးတအ်တှ်ေ လအ်ဒးအာစိုတ်”

“ ဗညာ အာမံၚ်ကမၠောန် အရိုဟ်ဟ်တ္ရဲဟာ”

“ လၟုဟ် အ္စာၝောံ ဗုၚ်မံၚ်တှ်ေ ကဵု အာစဴ မုဟ်ဍုၚ်-မတ်မလီု အရိုဟ်တ္ရဲလေဝ်”

“ မုညးကၠောန်မံၚ်ရော?

“ ဗ္တောန်မံၚ် ကောန်ပျူတာ၊ ကဵုမံၚ်တန်ဗ္တောန် နိတိညးဍုၚ်ကွာန် ဗက်အာမံၚ် ဒေသ တွဵုရးမန်၊ ကရေၚ်၊ ရးတနၚ်သဳတံ အာမံၚ်တရဴ သၟးဂၠိုၚ်” 

၂၀၁၉၊ ဂိတု နဝ်ဝေန်ဗာဂှ် ယဲကပ် '''ကဝ်ဝိဒ်-၁၉''' ကၠောံထၞာန် က္တဵုဒှ်မံၚ် ဇၞော်ကဵုဇြဟတ် ပ္ဍဲဍုၚ်ကြုက် ဝူဟာန် ကီုလေဝ်၊ ပ္ဍဲဍုၚ်ပိုယ်ဂှ် ၜိုန်ရ ကြပ်မံၚ်ကီုလေဝ် ညးမွဲဟွံဒှ်ဏီရ။ နန်ထဝ် ဟွံဒးအာ ကမၠောန်ဏီ၊ အခိၚ်ကာလ အလဵုသဳ NLD (၂၀၁၆)တိုန်ဂှ် ပြံၚ်သၠာဲသၞောဝ် စိုပ်အခေါၚ်အရာ ညးဗြဴ သၠးဂဝ်ဂၞဴတုဲ ဂွံအခေါၚ်ဇူ ကၠာ ဟွံဂွံၜံၚ် (၄၅)တ္ရဲ၊ ၜံၚ်တုဲ (၄)ဂိတု (၁၅) တ္ရဲ ပွိုၚ်(၆)ဂိတုပေၚ်ၚ် ဂွံအခေါၚ်ရ။ 

<nowiki>----------</nowiki> ------- ------

(၂)

“ အ္စာၝောံ ပိုယ်ကၠုၚ်ပလံၚ် သတ်ခပုၚ်”

“ ယွံ တၚ်ဂုဏ်ရ”

သတ်ဆု၊ ခၞေဝ်ကေဝ် တိတ်နူကၠအ် ညးတံဂှ် နန်ထဝ် ဂွံစမံၚ်လၟိုန်ရ။ ဗ္ဒာဲသ္ရိကီု၊ အရာပ်ဇကုကီု ဆက်ဆောံ၊ စိုတ်ခိုဟ် ဗွဲမလောန်တုဲ သွက်ဂွံမံၚ် ဖျေံသဇိုၚ်ပ္ဍဲဍုၚ်မုဟ်ဍုၚ် ဖျေံသ္ကုတ်သွာတ်တုဲ ဂၠာဲမံၚ် မွဲဒၞာဲရ။ “အဲမိက်ဂွံမံၚ် ပ္ဍဲကွာန်ရ” ရမျှာၚ် လဓီဇကုၜိုန်ရဟီုမံၚ်ကီုလေဝ်၊ သွက်ပညာကောန်ဇကု ဂွံခိုဟ်ဂှ် ဒးမံၚ်ပ္ဍဲဍုၚ်မုဟ်ဍုၚ်တှ်ေ ခိုဟ်ဏောဝ် နန်ထဝ်စှ်ေစိုတ်ရ။

“ မံၚ်အဏံတှ်ေ ကောန်ဟွံလေပ်မန်ပုဟ်” ဗညာဟီု

“ မံၚ်ပ္ဍဲကွာန်တှ်ေ ဒှ်အိက်ဘိၚ်၊ အိၚ်ချေံ” နန်ထဝ် ကလေၚ်ဟီု

“ပွီပွူမံၚ်ဏံဂှ် ဗၟာဖအိုတ် လအ်အာ ခံၚ်အာ ဗက်ဗၟာဏောဝ်”

ၜိုန်ရဗညာဟီုမံၚ်ကီုလေဝ် စိုတ်ဓါတ် အ္စာၝောံ နွံမံၚ်တုဲ ဇကုဟီု၊ ဇကုဖန်တှ်ေ ဒးဖအိုတ်တုဲ အရေဝ်ဂၠိုၚ်ရနွံ တန်တဴ ပ္ဍဲနန်ထဝ် ဖျေံသ္ကုတ်သွာတ်ရ။

“ အ္စာၝောံ ဂိတုဂတဏံတှ်ေ ပိုယ်ဟွံဆက်ဠိၚ်ရ၊ ဂၠာဲလဝ် သ္ရိတၟိညိ” တၠသ္ရိ ကၠုၚ်ဟီုလဝ်တုဲယျတှ်ေ သွက်ဂွံဂၠာဲ သ္ရိတၟိမွဲဂှ် ဂၠာဲ သၟာန်မံၚ်အရိုဟ်တ္ရဲရ။ ဒဒိုက်ရဲသၞာဲဒဴ (ဝန်းထမ်း) ဒးဂၠာဲဠိၚ်သ္ရိ ဒှ်ဒဒိုက်ဂှ် ကေၚ်ဆဵု၊ ကေၚ်မိၚ်လဝ် ဂၠိုၚ်ကဵု အလန်ကီုလေဝ် ကာလဆဵု နဇိုၚ်နတဲ ဒှ်ဒဒိုက်စိုတ်ဗွဲကွေံကွေံရ။ ဌာနဇကု (မိခၚ်နှင့်ကလေး ကျန်းမာရေးဌာန)ဂှ် ဒၞာဲရုၚ်သက်သက်ဟၟဲတုဲ ဂွံသိုၚ်ခၞံ ဒၞာဲမံၚ်လေဝ်ဟၟဲတုဲ ဠိၚ်သ္ရိဂှ် သံသာ ဂၠိုၚ်မံၚ်ဏီ။ ဂွံသြန်ဂိတု မွဲကိုဋ်ဒ္စိတ်လက် ဒးဂၠာဲ ဠိၚ်သ္ရိၚုဟ်မး (၅၀၀၀၀)ဒ္ဂေဝ် ဒးချပ်တၟာဟလိုၚ် ၚုဟ်မး ဒ္စာံလက်ကဵု မွဲကိုဋ်ရ ဂၠိုၚ်တုဲ နန်ထဝ် အိုတ်ကသပ် ဗီုလဵု ဂွံဂၠာဲသ္ရိမွဲမရော? ဒးချပ်မံၚ် အရိုဟ်ဟ်တ္ရဲရ။ ကာလမံၚ် ပ္ဍဲကွာန်တေံဂှ် သ္ရိမိမဇကု စုက်မံၚ်တှ်ေ အာစဴကေတ်ဂွံမံၚ်ကီုလေဝ်၊ လ္တူဍုၚ်ဂှ် သ္ပဟွံဂွံ။ ဒှ်မံၚ်ကာလ ယဲကပ်တုဲ ညးတံကော်တိုန် ကာတၟေၚ်မ္ဂး ဇကုဒးစိုပ်ရုၚ်မှ ဂွံ ပ္ဍဲဌာနဇကုဂှ် ဒှ်မံၚ်ညးတာလျိုၚ်။ အခိၚ်ဂှ် မိနော် မိကျောန်သာန် အယုက်(၇၅)သၞာံ၊ ကၠုၚ်လွီမံၚ်ယဲလၟိုန်တုဲ ဟွံမိက်ကဵု အ္စာၝောံ ပြံၚ်အာ နူအရာပ်ပိုယ်ဂးတုဲ ညးလေဝ် ဘိုၚ်သၟာန်ကဵု ရဲအရာပ်တံရ။

<nowiki>-------</nowiki> --------- ---------

(၃)

ယဲကပ် '''ကဝ်ဝိဒ်-၁၉''' စနူဂိတု မာတ် ၂၀၂၀ စဆဵုကၠုၚ် မၞိဟ်ယဲ မွဲတၠတုဲ ဌာန ပရေၚ်ထတ်ယုက်၊ ညးဍုၚ်ကွာန်တံလေဝ် ကၠောန်ပရေၚ်ဆဵုဒၞာဲ ယဲကပ် ကိုဝ်ဗောတ် နာနာသာ်ရ။ အတိုၚ်ကၟိုန်ဍုၚ်မွဲဖေက်ဇၞော် ကဵုဇြဟတ်ရ။ အခိၚ်ကာလ စိုပ် ဂိတု အဝ်ဂေတ်ဂှ် (၄၄၄)တၠ မၞိဟ်ကၠောံထၞာန်ယဲကပ်၊ မၞိဟ်ခိုဟ်တိုန် (၃၃၈) မၞိဟ်ချိုတ်အာ (၆)တၠကီုလေဝ် ကပေါတ်စဵုဒၞာ သွက်ဂွံ ကြာတ်တဲဍာ်ဗုၚ် စွံလဝ်ပ္ဍဲဖျာဂှ် ဒှ်အာ ဍာ်ြကာတ်က အိုတ်ရ။ (ဆပ်ပြာ) သွက်ဂွံကြာတ်တဲတံလေဝ် သွက်ဂွံဗပေၚ်စုတ်ဂှ် ညးမွဲလေဝ် စိုတ်ဟွံလုပ်စရ။ မၞိဟ်စိုတ်ဓါတ် ပၟတ်ချံက် သၟးရဂၠိုၚ် အတိုၚ်မံၚ်ဗီုတြေံ စိုပ်သၞောတ်တြေံပၠန်ရ။ ဂိတု အံက်တိုဝ်ဗာ အသိၚ်ယဲကပ် မၞိဟ်ဒှ်ယဲ (၁၈ ကၠောံထၞာန် ဇၞော်ကဵုဇြဟတ်၊ အသိၚ် စန်ဒက်မာဲ လေဝ် ဇၞော်ကဵု ဇြဟတ်၊ ဇြဟတ်ဇၞော်ၜါ ဆဵု ညးသ္ကအ် ပ္ဍဲဝိုၚ်ခလာတ်ရ။

ပ္ဍဲပေါဲရုဲမာဲ ဂိတုနေဝ်ဝေန်ဗာ (၁၁)၊ သၞာံ (၂၀၂၀)ဂှ် ဗော်ညဳသၟဟ်မန် အမာတ် ဇၞးမာဲ (၁၂)တၠ၊ အလုံမွဲကၟိုန်ဍုၚ် ဗော် NLDဂှ် ဇၞးအာမာဲ ပၠန်ရ။ ပ္ဍဲဂိတု Feburary,1 ဂှ် ဒပ်ပၞာန်ထ္ၜးဟိုတ် မာဲအလီတုဲ သီထောံ အဝဵုတုဲ အတိုၚ် ဍုၚ်မွဲ ထ္ၜးဆန္ဒအိုတ်ရ။ အခိၚ်ဗ္တံ (၈)နာဍဳ တက်စေဝ်၊ တက်ပသဲ၊ အခိၚ်တ္ရဲ ကွာ်ဂၠံၚ် ဗစူလပှ်ေတဲ ပိတၞုၚ် က္ညၚ်ကရေဲ၊ နဲကဲ မွဲသာ် ပၠန်ဂှ် CDM(Civil Disobedience Movement) ကညာၚ်ကရေဲ (ရုံးမတက်နဲ့၊ ရုန်းထွက်) ဆက်ကၠုၚ် အရိုဟ်ဟ်တ္ရဲရ။ ဗွဲတၟေၚ် ဌာနထတ်ယုက်ကဵု ဌာနပညာ ပါလုပ်ဇၞော်ကဵု ဇြဟတ်ရ။ ဂွံမွဲသတ္တဟဂှ် မၞိဟ်တိုန်ရုၚ် အလဵုသဳဂှ် ယှအ်စှ်ေအာရ။ ပ္ဍဲဌာန နန်ထဝ် မၞိဟ်ပါလုပ် ဗွဲမဂၠိုၚ်တုဲ လုပ်အာ CDM အိုတ်ရ။ အခိၚ်ဂှ် နန်ထဝ် ညးဂလိုၚ်ဒှ်တှ်ေ လုပ်ကီု ချပ်မံၚ် ဂွံပါလုပ်ကီုရ။

အခိၚ်ဗ္တံ နန်ထဝ် ပံက်တိုန် FACEBOOK နကဵုယၟုဇကု စုတ်လဝ် လ္တူလပှ်ကျာ “ နန်ထဝ်  ဘောမ ရုံးတက်နေတုန်းလာ?” သၟဝ်ဂှ် ကဵုလဝ် comment, LIKE တံ ဗွဲမဂၠိုၚ် ကျေဝ်ရံၚ်မွဲတဲဂှ်  ဒှ်မံၚ်သ္ကအ်ရဲဇကုဖအိုတ်ရ။ ရဲအရာပ်တံလေဝ် ဟွံတက်ကျာ၊ ဟွံကော်။ ဗွဲတၟေၚ် ကောန်ၚာ်ဇကု ၜိုန်ရညးတံ ကော်မံၚ်အရိုဟ်တ္ရဲကီုလေဝ် ဟွံကော်အိုတ်ရ၊ မံၚ်စ ဟွံခိုဟ်မ္ဂး ညးတံဟွံကၠုၚ်သ္ရိဇကု ညးတံ အာထ္ၜး ဒၞာဲတၞဟ်ဟ်၊ မုက်မတ်ညးတံ ဟွံကျေဝ် ဟွံဍုက်ကဵုဇကု ဗီု တြေံ၊ ဟွံမိက်ဆက်ဆောံကဵု ဟွံမိက်ဟီု အရေဝ်ကဵု ရဲသ္ရိဇကုအိုတ်ရ။ 

ဗော်ညဳသၟဟ်မန် MUP ပံၚ်ကဵု ဒပ်ပၞာန် ဆက်ကၠောန် ပရေၚ်ဍုၚ်ကွာန်ဂှ် ကောန်မန်ၜိုတ်နွံ ညံၚ်ကဵုပံၚ် ကဵုပၞာန်ဖအိုတ်၊ ဒးစိုတ် ထံက်ဂလာန်ပၞာန် သီုဖအိုတ် ညးတံစှ်ေစိုတ်ဗီုဂှ်တုဲ ရဲအရာပ်တံ ဂိစိုတ်ကဵု ဂကူမန်လေဝ် ဒှ်ကၠုၚ်ကီုရ။ “ပ္ဍဲကဵု လတူလပှ်ကျာလေဝ် ဒှ်ဂကူမန် ဂွ ကွေံရ” ဂးတုဲ ကောန်ဂကူမန် လ္ရဵု ပတိုန်မံၚ် ဂွံဆဵုကေတ်ရ။ 

အလုံအရာပ်မွဲ ပါဲနူသ္ရိ နန်ထဝ်တံတုဲ ဒှ်မံၚ် ဗော်မြာ်ဖအိုတ်ရ။ ဗ္ဒာဲသ္ရိဇကုပၠန် အခိၚ်တ္ရဲ ပံက်ဗဵု(စလောၚ်း မဇ္ဇျိမ)ထတ်ထတ်တုဲ ရမျှာၚ် ထ္ၜးမံၚ် ဆန္ဒ ညံၚ်ကဵု ဂွံစိုပ်ကတောဝ် ညးတံကဵု နန်ထဝ် မိၚ် ရ။ အခိၚ်အာကမၠောန် လဆောဝ်ဟီုမံၚ် ကၠာဟွံမိၚ်ကဵုမိၚ် လဆောဝ် ဂိုဟ်ဟီု ထတ်တ် “ ရုံးမတက်နဲ့ ရုန်ထွက်”  မရေဝ် သၟတ်တံဂှ်“က္ဍိုပ်ရနွံ က္ဍုဟ်ဟၟဲ” ပ္ဍဲအရာပ်ဗျိပေၚ်ထာတ်

အာကောံဓရီု သွက်ဂွံ ထပက်ဂဥုဲစဵုဒၞာ ကဝ်ဝိဒ်-၁၉ ရဲအရာပ်တံ ကၠတ်တက်ဗီု လ္ပာ်လက်ကြဴတုဲ ပတိုန်လ္တူ Facebook “မၞိဟ်ဖံက်သစ္စကဵု ညးဍုၚ်ကွာန်”

“လ္ပာ်ဂကောံ CRPH(Committee Representing Pyidaungsu Hluttaw) တံ လလောၚ်တြး လလောၚ်တြးလတူ လပှ်ကျာ မၞိဟ်ဟွံလုပ် CDM မ္ဂး ပတိတ်နူကမၠောန်ဏောၚ်၊ ကေတ်အရေဝ်ဏောၚ်”

စိုပ်အာရုၚ်ဂဥုဲမုဟ်ဍုၚ် ဂအုပ် ရုၚ်ဂဥုဲ ဒံက်တာ “မျေအ်နာၚ်” မုပ ဗှ်ေတံ ဟွံလုပ် CDM ရော? “ဗှ်ေတံလုပ် CDM တှ်ေ သြန်ဂိတုလေဝ် ဂွံဏောၚ်၊ ကမၠောန်လေဝ် ဟွံ(ပြုတ်)ပုဟ်” “ဗှ်ေတံတိုန်ရုၚ်တှ်ေ မွဲတ္ရဲ လ္ပကဵုလီု အဲပတိတ်ထောံ နူဂကမၠောန်ဏောၚ်”

“အမေစု ဇၞးတှ်ေ ပံၚ်တုဲကေတ်သြန်ဂိတုဏောၚ်” အကြာရဲဌာနဂှ် ဟီုမံၚ်ညးသ္ကအ်လေဝ် ဂွံမိၚ်၊ လုပ် CDM မ္ဂး ညးဍုၚ်ကွာန်တံ ဆဵုမ္ဂး ဒးကဵုရှ်ေသှ်ေဏောၚ်၊ ဂွံတဆိပ်ခြာဏောၚ်။

<nowiki>---------</nowiki> ------

“နန်ထဝ်ဂှ် ဒးစိုတ် ဒပ်ပၞာန်တုဲ လုပ်လ္ပာ်ပၞာန်တုဲ ကၠောန်မံၚ်ကမၠောန်ဇကုဟွံသေၚ်ပုဟ်၊ ဇကုဂှ် (ဝန်ထမ်း)တှ်ေ ကမၠောန် ဇကုရ မိက်ဂွံကၠောန်” နကဵု ရမျှာၚ်အောန်စိုတ် ဟီုကဵု ဗညာ

“ ၝဏံဂှ် ပရေၚ်ဍုၚ်ကွာန်မွဲ ပ္ရံက်ရ၊ ထာဝရ ဟွံသေၚ်ပုဟ်”

“ လုပ် CDM တှ်ေ ကမၠောန်ဒပ်ပၞာန်ဒေါံအာ၊ အုပ်ဓုပ်ဟွံဂွံရ  ဒှ်ကွေံဟာ? အပါ”

“ အဲဟွံညာတ်ဗီုဂှ်၊ ရဲလုပ်ဂၠိုၚ်ဂှ် ဌာနထတ်ယုက်ကဵု ပရေၚ်ပညာဏောၚ်၊ ယဝ်ရ (ထွေးအုပ်) လုပ်တှ်ေ ဟီုစဂွံ၊ ဒပ်ပၞာန်ဂှ် ဍေံပလေဝ်လဝ် သွက်ဂွံ အုပ်ဓုပ်ဍုၚ်ဂှ် တၟာလအ်ရ ထေၚ်ကေတ်၊ ဌာနထတ်ယုက်၊ ပရေၚ်ပညာတံကီု ဌာန နာနာတံဂှ် ပဍဲဒပ်ပၞာန် နွံမံၚ်သီုဖအိုတ်၊ ဒပ်ပၞာန်ဂှ် ပ္ဍဲဍုၚ်ဂှ် ပ္တန်လဝ်ဍုၚ်ပၠန်၊ ဂွံဇၞးဂှ်ဝါတ်မံၚ်”

“ယဝ်ရ ဟွံလုပ် CDMတှ်ေ CRPH ဇၞးအာ ညးတံ ပတိတ်၊ ဟဒေါအ်ထောံပိုယ် နူကမၠောန်ဏောၚ်၊ ဂွံ ကယျိုၚ်လမျီုဂှ် ဟဌာန်စ ကမၠောန်ဏံရ”

“ ပ္ဍဲဂၠးကဝ်ဏံ ကၠောန် CDM တုဲ ဍုၚ်ဂွံဗၠးၜးဂှ် ဂွံဆဵုအောန်မံၚ်၊ ပ္ဍဲဍုၚ်ပိုယ်လေဝ် ထ္ၜးဆန္ဒတုဲ ကလေၚ်ဂွံအဝဵုပၠန် ဟွံကေၚ်ဆဵုမွဲလှ်ေပုဟ်”

“ နန်ထဝ် ကၠောန်မံၚ်ကဵု ဒပ်ပၞာန်ဟာ? ချပ်မံၚ်ကီု ၜိုန်ဥာဏ်ဇကုနွံ ကောန်ၚာ် ဂွံသုၚ်ဂဥုဲ (BCG) လၟေၚ်ဂိတုဂှ်  ဂွံဖျုၚ်မာန်၊ မၞိဟ်ဗုၚ်ၚ် ကၠုၚ်ထ္ၜးမံၚ် လၟိုဟ်နွံမံၚ် (၄၀)တၠ ဗွဲမဂၠိုၚ်ဂှ် (Migrant) ရဲကၠောန်ဍိုတ်ဏောၚ် သြန်လေဝ်ဟၟဲပုဟ် ကၠောန်မွဲတ္ရဲစမွဲရ ဟွံဂွံ ထ္ၜးဗုၚ်မ္ဂး ဒၞာဲလဵု ညးတံ သက်အာဟၟဲ၊ မွဲပၠန်ဂှ် သွက်ဂွံထ္ပက်ဂဥုဲ စဵုဒၞာ ကဝ်ဝိဒ်-၁၉ ကဵုညးဍုၚ်ကွာန် အခိၚ်ဍေံဟွံဂွံ ထ္ပက်မ္ဂး ဂဥုဲဂှ် ဒးထောံ ဒးဟုံရ၊ ကၠောန်ကမၠောန်ဗီုဏံ ညးဍုၚ်ကွာန်ဟီု (ပြည်သူ သစ္စာဖောက်) ပတိုန်လဝ် လတူလပှ်ကျာ၊ ဂုဏ်သိက္ခာ ညံၚ်မၞိဟ်မွဲ ဂွံစှ်ေ၊ ဂွံအိုတ်အာ သ္ပ ဗီုဏံ ဒှ် ဒဳမဵုကရေဇြဳဟာ?”

ပ္ဍဲကဵု ပ္ရံက်ပရေၚ်ဍုၚ်ကွာန် ဒှ်မံၚ်သံၚ်ပြံၚ်ဏံဂှ် ဆက်တုဲ ကမၠောန်ဇကုဂှ် ဒးကၠောန်ဟာ? ဟွံသေၚ်မ္ဂး လုပ် CDM တုဲ မုကမၠောန်ဟွံဒးကၠောန်မွဲသာ် ပတိတ်သြန်ဂိတု ဂွံမံၚ် အတိုၚ်အ္စာဇၞော်ဇကု ဟီုဂှ် ဒှ်ဍာံညိဟာ? ဒဳမဵုကရေဇြီဂှ် ကေတ်ဗီုဏံ ဂွံမာန်ညိဟာ? နကဵုဥာဏ်ဇကု ချပ်ဗ္စာဟွံလေပ်ရ။

<nowiki>-----</nowiki> ------ ------------------ ----------------- ---------------------- ---------------------------

မၞိက်ရတ် 

(၂၄၊ ၈၊ ၂၀၂၁)

သၞေဟ်ဗ္ဒဝ်

ဗော်သၚ်ပံက်ဗ္တောန်လိက်တၟအ်မန် ဝွံ စဒက်ပတန်လဝ် နကဵုသၚ်သၟတ်မန် ညးမပတဴ ပ္ဍဲဍုၚ်လ္ဂုၚ် မသုန်ဇကု ပ္ဍဲသၞာံဍုၚ် ၁၃၅၇ (ခရေတ် ၁၉၉၅)  သွက်ဂွံပံက်ဗ္တောန် လိက်တၟအ်မန်ရ၊၊

=='''ဝၚ်ဂကောံ'''==

ပ္ဍဲသၞာံ ၁၉၉၅ ဂှ် ကောန်သၚ် နူကွာန်ကၟာဝက် ဘာထံၚ်ကှ်ေ (ဘာသာသနာပါလ) ပန်ဇကု နာဲကုမာရ (နာဲရတ်တ်)၊ နာဲဝိမလ (နာဲရှ်မန်) နာဲဥတ္တမ (နာဲအံၚ်မာန်) နာဲစန္ဒိမာ (နာဲဗဳထဝ် မန်ဇြာ) ကဵု သၚ်နူကွာန်သၞေဟ်ခရေၚ် မွဲဇကု နာဲထေရိန္ဒ ညးမသုန်ဇကု ချပ်ဂၞန်တုဲ လိက်တၟအ်မန်ဂှ် ညးသၟတ်တအ် မၞိဟ်မဗှ်ဒးအောန်ကွေဟ်ဟ်ရ၊၊ လိက်တၟအ်မန်ဂှ် ဆပ္ဍဲတက္ကသိုလ်တအ်ဟေၚ် ဗ္တောန်ဒၟံၚ်ညိညတုဲ မၞိဟ်စဵုကဵုမဗှ်လေပ်ဂှ် အောန်အာကွေဟ်ဟ်ရ၊၊ ဟိုတ်ဂှ်ရ ရန်တၟအ်ကဵု ဂွံကလေၚ်မံက်ဂတဝ်တိုန်ပၠန်တုဲ ခမဳသၟတ်မသုန်တၠဂှ် အာချပ်စ ကုကမ္မတဳလိက်ပတ်ယေန်သၞာၚ်မန် (ဍုၚ်လ္ဂုၚ်) တုဲ ညးကဵုကသပ် သွက်ဂွံအာ ချပ်စ ကုအစာနာဲမိုၚ်တဝ် (နိုၚ်မောၚ်တိုး) ရ၊၊ ယဝ်ရဒှ်ပံက်မ္ဂး ညံၚ်ဂွံဂွံ အခေါၚ်နူအလဵုအသဳကီု ဒၞာဲကီုဂှ် နူကဵု ကမ္မတဳလိက်ပတ်ယေန်သၞာၚ်မန် (ဍုၚ်လ္ဂုၚ်) ညးဗိုၚ်ကဵုရောၚ် ဂးလဝ်ရ၊၊

ပ္ဍဲကဵု ဂကောံသၚ်မသုန်ဇကုဂှ် နာဲရတ်တ်ဂှ် ဒှ်မၞိဟ် မက္ဍိုပ်က္ဍိုက်ရ၊၊ နာဲရတ်တ် အာဆဵု ကုနာဲမိုၚ်တဝ်တုဲ အခိၚ်တ္ၚဲသ္ၚိသဝ် ကဵုအဒိုက် မွဲသတ္တဟၜါတ္ၚဲ ညးကၠုၚ်ဗ္တောန်ကဵုရောၚ် ညးဂးရ၊၊ အစာမိုၚ်တဝ် ဟီု ကၠာတေအ်လေဝ် ကေၚ်ဗ္တောန်ဒၟံၚ်ကီုရ၊၊ ဆဂး ဂွံမွဲလစုတ် မၞိဟ်ကၠုၚ်ဗ္တောန် ဟွံမဲ ဒးဒေါအ်အာပၠန်ရ၊၊

ပ္ဍဲအခိၚ်ဂှ် ဒှ်တၠအဝဵုပၞာန်တုဲ အခေါၚ်ပ္ကောံမၞိဟ် ဟွံမဲရ၊၊ နူကဵု ကမ္မတဳလိက်ပတ်ယေန်သၞာၚ်မန် အာတ်အခေါၚ်တုဲ ကလိဂွံအခေါၚ်ဗ္တောန် နကဵုစၟတ် ၄/၅-၅/ခဝတ/၆၇၂ တုဲ နကဵုဂကောံသၚ်မသုန်ဇကုဂှ် ချူလိက်ဘိက်တုဲ ဗက်ပရး အကြာဘာမန် ကေုာံ ကွးဘာတက္ကသိုလ်ရ၊၊ နာဲရတ်တ်ဂှ် ညးပ္တိတ်လဝ် ကဝးဒွက် ပုရဉ္ဇလဳတုဲ သြန်ပရဲ နူကဝးဒွက် ဂှ် ညးတေအ် စကာပ္ဍဲကမၠောန် ဗတောန်လိက်ဏအ် ဗီုကဵု ဖာပ်ဖျုၚ်ဍာ်၊ တက်လိက်ဘိက်တအ်ရ၊၊ 

တ္ၚဲမပံက်ဗတောန်ကၠာအိုတ်ဂှ် ဒှ်တ္ၚဲ ၂၇-၀၅-၁၉၉၅ ပ္ဍဲတိုက်ပိဋကတ်မန် ဍုၚ်လ္ဂုၚ်ရ၊၊ အစာဂှ် အစာနာဲမိုၚ်တဝ် ကွးဘာ သၚ်ကၠုၚ်စိုပ် သီုဖအိုတ် (၆၉) ဇကု၊ ခရှ် (၈) ဇကုရ၊၊ 

တၞဟ်နဂွံသၠုၚ်ပတိုန် ဒြဟတ်ပရေၚ်ကမၠောန်တုဲ ပ္ဍဲစၟတ်တ္ၚဲ ၁၆-၀၆-၁၉၉၅ ဂှ် နာဲရတ်တ် ချူလိက်မွဲတၞး သွက်ဂွံပလံၚ်ကဵု အစာဒံက်တာနာဲပါန်လှ ညးမဒှ်ဒၟံၚ် အစာဘာတက္ကသိုလ် ပ္ဍဲဍုၚ်ဂျပေန်တအ်ရ၊၊ လိက်ဂှ် ခမဳသၟတ်မန် သီုမသုန်ဇကု ထပက်စၟတ်တဲတုဲ ပလံၚ်ဏာရ၊၊ ဒံက်တာနာဲပါန်လှ ကလိဂွံလိက်ဂှ်တုဲ ပ္ဍဲစၟတ်တ္ၚဲ ၂၉-၀၆-၁၉၉၅ ဗ္တံ (၈) ကဵု (၃၀) မိနေတ်ဂှ် ဒံက်တာနာဲပါန်လှ ဆက်နၚ်ဖုန် ကုနာဲရတ်တ်ရ၊၊ နာဲပါန်လှ ဟီု နကဵုညး ဗိုၚ်ကဵုဒြဟတ် ပရေၚ်သြန်ရောၚ်တုဲ တုဲပၠန် နာဲပါန်လှ ကဵုနၚ်ကသပ် သွက်ဂွံဆက်ကဵု အစာနာဲဘရှၚ်ရ၊၊ အစာပါန်လှဟီု နာဲဘရှၚ်ဂှ် ကေတ်အဆက်ညိ၊၊ ညးဂှ် စိုန်သကီုစိစောန် ပ္ဍဲလိက်တၟအ်အိုတ်ရ၊၊ 

ဂကောံသၚ်တအ် ပ္ဍဲတ္ၚဲမဗ္တောန်လိက်ဂှ် ချပ်ဂၞန် ကုညးမတိုန်စိုပ်တအ်တုဲ ဒက်ပ္တန် ဗော်သၚ်ပံက်ဗ္တောန်လိက်တၟအ်မန် ပ္ဍဲစၟတ်တ္ၚဲ ၀၁-၀၇-၁၉၉၅ အခိၚ်သဝ်တ္ၚဲ (၃) နာဍဳ ပ္ဍဲတိုက်ပိဋကတ်မန် ဍုၚ်လ္ဂုၚ် နကဵု နာယက (၈) ဇကု၊ ဗော်ဒုၚ်ကာ (၂၆) ဇကုရ၊၊ မဟာနာယက ကျာ်ဇၞော်ဥတ္တမ နွံပိုန် ဘာသိၚ်္ဃုတ္တရ၊ ဥက္ကဌ နာဲကောဝိဒ (နာဲလွဳမန်၊ ကျာ်မြဟ်)၊ ဒုဥက္ကဌ နာဲဣန္ဒာလၚ်္ကာရ (ဘာကျာ်သြဳမန်၊ ဇာတိကွာန်ဒဒန်ချေတ်)၊ ဟိတဓရ နာဲကုမာရ (နာဲရတ်တ်)၊၊ နာဲဗဳထဝ် (ဒု-ရေၚ်တၠုၚ်ဖဵု)၊ နာဲထေရိန္ဒ (စၟဳစၟတ်စရၚ်)၊ နာဲနရိန္ဒ (ညးဂိုၚ်သြန်)

သွက်ဂွံချဳဓရာၚ်ကမၠောန်ဏအ်တုဲ ဒက်ပ္တန်လဝ် သြန်ဗွဝ်ထာဝရ ကောန်ဂကူမန်မွဲရ၊၊ သွက်သြန်ဗွဝ်ဂှ် နူကဵု နာဲပါန်လှ ကဵုသြန်ထံက်ပၚ် နဒဒှ် သြန်ဂအုံ ၜါကိုဋ်၊၊ ကျာ်ဇၞော်အစာဥတ္တမမဟာထေရ် နွံပိုန်ဘာသိၚ်္ဂုတ္တရဂှ် မွဲလက်၊ နကဵုဗော်သၚ်ဂှ် ကၠောန်သဘၚ် ကဵုဒါန်သြန်ၜါကိုဋ်ဂှ် ပ္ဍဲဘာသိၚ်္ဂုတ္တရ ပ္ဍဲစၟတ်တ္ၚဲ ၁၇-၀၉-၁၉၉၅ ဂှ်ရ၊၊ စိုပ်သၞာံ ၂၃-၀၃-၁၉၉၇ ဂှ် နာဲပါန်လှ ဆက်စုတ်မွဲကိုဋ်၊ နာဲအုန်လောန် (ဇာတိကွာန်ပြဳ) ဍုၚ်ဂျပေန် မွဲကိုဋ်၊ ကျာ်ဇၞော်ဘာၜိုပ်ထဝ်မန်ၜါ လတူဒဵုကျာ်ဇိန ဍုၚ်မတ်မလီု မသုန်လ္ၚီ၊၊ သြန်တအ်ဂှ် စုတ်လဝ် ပ္ဍဲဗာန်တုဲ ဆအိက်ဟေၚ် မရပ်စပ်အာရ၊၊ 

=='''ပံက်ဗ္တောန်လိက်တၟအ်'''==

==='''လၟေၚ်ဗ္တောန်လိက်တၟအ်မန် မရနုက်ကဵု (၂)'''===

နာဲရတ်တ် ကေတ်အဆက် ကုနာဲဘရှၚ်တုဲ နာဲဘရှၚ်လေဝ် ညးဒေါအ်ဇူ နူကမၠောန်အလဵုအသဳ သွက်ဂွံဗ္တောန်ကဵု လိက်တၟအ်မန် ကုကောန်ဂကူမန်တအ်ဂှ် စိုတ်ညးထတ်ကွေဟ်ဟ်ရ၊၊ နာဲဘရှၚ်ဂှ် ဒှ်မၞိဟ်ရုၚ်အလဵုအသဳတြေံ မဆေၚ်ကဵု လိက်တၟအ် ကေုာံ ဝၚ်ရ၊၊ တုဲပၠန် ညးဂှ် ဒှ်ဓမာန် အစာလိက်တၟအ်မန် နာဲချစ်သိန်း ရ၊၊ 

ကလိဂွံအဆက် ကုနာဲဘရှၚ်တုဲ ဖန်ဇန်ကၠုၚ် သွက်ဂွံပံက် တန်ဗ္တောန်လိက်တၟအ်မန် ပ္ဍဲဍုၚ်မတ်မလီုရ၊၊ ကိစ္စပံက်တန်ဗ္တောန် ပ္ဍဲမတ်မလီုဂှ် နူကဵုဂကောံ သွက်ဂွံကောပ်ကာဲကမၠောန်ဂှ် တၠဂုန်အစာ နန္ဒပါလ (နာယက)၊ တၠဂုန်အစာကောဝိဒ (ဥက္ကဌ)၊ နာဲရတ်တ် (ရေၚ်တၠုၚ်ဖဵု)၊ နာဲဗဳထဝ် (ဒု-ညးရေၚ်တၠုၚ်ဖဵု)၊ နာဲအံၚ်မာန် (သကိုပ်စန်ဒက်) ကေတ်တာလျိုၚ်တုဲ နူကဵု ကမ္မတဳလိက်ပတ်ယေန်သၞာၚ်မန် ဍုၚ်မတ်မလီု ကဵုအခေါၚ် သွက်ဂွံဗ္တောန် ပ္ဍဲဇြပ်မန် ဍုၚ်မတ်မလီုရ၊၊ ပ္ဍဲ စၟတ်တ္ၚဲ ၂၃-၀၅-၁၉၉၆ ဂှ် စပံက်တန်ဗ္တောန် ပ္ဍဲဇြပ်မန် ဍုၚ်မတ်မလီု၊ သၚ်တိုန်ဗ္တောန် (၁၀၀) ဇကု ခရှ် (၄) တၠ၊ ဗ္တောန်ရိုဟ်တ္ၚဲ စၟတ်တ္ၚဲ ၀၁-၀၆-၁၉၉၆ ဂှ် လၟိဟ်မၞိဟ်လုပ်သှ်လိက် ၅၃ တၠ အံၚ်ဇၞး (၂၈) တၠရ၊၊ 

ကုညးမအံၚ်ဇၞးလဝ် (၂၈) ဇကုဂှ်ကီု၊ ညးမအံၚ်လဝ် တန်ဗ္တောန်လိက်တၟအ် ပွိုၚ်ဍုၚ်မုဟ်ဍုၚ် (၈) တၠဂှ်ကီု၊ ညးမကလိဂွံလာပ်ပထမအလုံကၟိန်ဍုၚ်ဗၟာ လိက်ပရိယတ် တန်သဇိုၚ်မူလ နာဲဥတ္တမဂှ်ကီု၊ ကၠောန်ဗဒှ် သဘၚ်ကဵုလာပ် ပ္ဍဲ စၟတ်တ္ၚဲ ၂၂-၀၂-၁၉၉၇ နကဵိုကမ္မတဳကၠောန်ဗဒှ် သဘၚ်တ္ၚဲကောန်ဂကူမန် ဒုၚ်သဇိုၚ်ရ၊၊

==='''လၟေၚ်ဗ္တောန် မရနုက်ကဵု (၃)'''===

၀၁-၀၆-၁၉၉၇ ကျာ်ဇၞော်အစာဥတ္တမ (မဟာနာယက) ကေုာံ နာဲရတ်တ် (ရေၚ်တၠုၚ်ဖဵု) ကောပ်ကာဲကမၠောန်တုဲ ပံက်တန်ဗ္တောန် လိက်တၟအ်မန် ပ္ဍဲဇြပ်ဓမ္မဒူတ ပ္ဍဲဍုၚ်လ္ဂုၚ် ဇၟာပ်တ္ၚဲသ္ၚိသဝ် ကွးဘာတက္ကသိုလ် တိုန်ကတ်လ္ၚတ်လဝ် (၁၁) တၠ၊၊ ညးမဗ္တောန်ဂှ် အစာဘရှၚ် (နာဲပါပု)၊၊

==='''လၟေၚ်ဗ္တောန် မရနုက်ကဵု (၄)'''===

ဗ္တောန်ရိုဟ်တ္ၚဲ နူစၟတ်တ္ၚဲ ၁၂-၀၆-၁၉၉၇ စဵုကဵုစိုပ် ၂၁-၀၆-၁၉၉၇ ပ္ဍဲဇြပ်မန် ဓမ္မဒူတ ဍုၚ်လ္ဂုၚ်၊၊ ညးမကောပ်ကာဲကမၠောန်ဂှ် ကျာ်ဇၞော်အစာဥတ္တမ (မဟာနာဂယ)၊ နာဲရတ်တ် (ရေၚ်တၠုၚ်ဖဵု)၊ နာဲဗဳထဝ် (ဒု-ရေၚ်တၠုၚ်ဖဵု)၊ နာဲထေရိန္ဒ (စၟဳစၟတ်စရၚ်)၊ နာဲနရိန္ဒ (ညးဂိုၚ်သြန်)၊၊ နာဲဘရှၚ် (နာဲပါပု) ညးမဒှ်အစာ၊၊

ညးမတိုန်ဗ္တောန် သၚ် ၆၂ လုပ်သွဟ် (၃၄) ဇကု၊ တန်ဗိသ္တာဍောတ် (၂)ဇကု အံၚ် နာဲဗဳထဝ် မွဲဇကု၊ တန်ဗိသ္တာမူလ အံၚ် ၂၂ ဇကု၊၊

==='''လၟေၚ်ဗတောန် မရနုက်ကဵု (၅)'''===

ပ္ဍဲစၟတ်တ္ၚဲ ၂၂-၁၁-၁၉၉၇ စဵုကဵုစိုပ် ၀၇-၁၂-၁၉၉၇ ဇၟာပ်တ္ၚဲအဒိုက်သ္ၚိသဝ် ဗ္တောန် လိက်တၟအ်မန်၊ လိက်တၟအ်ဗၟာ ကေုာံ လိက်အကြီုရာဇာဓိရာဇ်၊၊ ညးမကောပ်ကာဲကမၠောန် ကျာ်ဇၞော်အစာဥတ္တမ (မဟာနာယက)၊ တၠဂုန်အစာဣန္ဒာလၚ်္ကာရ (ဒု-ဥက္ကဌ)၊ နာဲရတ်တ် (ရေၚ်တၠုၚ်ဖဵု)၊ နာဲဗဳထဝ် (ဒု-ရေၚ်တၠုၚ်ဖဵု)၊ အစာနာဲဘရှၚ်၊၊ သၚ်မတိုန်စိုပ် ၁၇ ဇကု ကွးဘာတက္ကသိုလ် ၅ တၠ၊၊

==='''လၟေၚ်ဗတောန် မရနုက်ကဵု (၆)''' ===

ပ္ဍဲစၟတ်တ္ၚဲ ၁၃-၁၂-၁၉၉၇ စဵုကဵုစိုပ် ၁၇-၁၂-၁၉၉၇ ဇၟာပ်တ္ၚဲ ပံက်တန်ဗ္တောန် လိက်တၟအ်မန် ဗၟာ သီုကဵုလိက်အကြီုရာဇာဓိရာဇ် ပ္ဍဲဘာက္ၜၚ်ထဝ် ဍုၚ်မတ်မလီု၊၊ ညးမဗ္တောန် နာဲဘရှၚ် (နာဲပါပု)၊၊ ညးမကောပ်ကာဲကမၠောန် ကျာ်ဇၞော်အစာသိၚ်္ဃ (မဟာနာယက)၊ ကျာ်ဇၞော်ပုပ္ဖ (မဟာနာယက)၊ နာဲရတ်တ် (ရေၚ်တၠုၚ်ဖဵု)၊ နာဲဗဳထဝ် (ဒု-ရေၚ်တၠုၚ်ဖဵု)၊ သၚ်မတိုန်စိုပ် ဗ္တောန် (၂၃) ဇကု၊ ကွးဘာတက္ကသိုလ် (၁၁) တၠ၊၊ တ္ၚဲဖျေဟ်ဘာဂှ် ကျာ်ဇၞော်အစာပါလိတ၊ ကျာ်ဇၞော်အစာဝိလာသ (နွံပိုန်ဘာလွဳမာန်ရတ် ကွာန်ကအ်ခပုၚ်/ဘာထံၚ်ကှ်ေ ကွာန်ကၟာဝက်)၊ တၠဂုန်အစာ အိန္ဒက (နွံပိုန် ဘာလွဳမာန်ထဝ် ကွာန်ကၟာဝက်) တိုန်စိုပ်လဝ်ကီုရ၊၊

==='''လၟေၚ်ဗ္တောန် မရနုက်ကဵု (၇)''' ===

ပ္ဍဲစၟတ်တ္ၚဲ ၂၅-၀၄-၁၉၉၈ ကမ္မတဳလိက်ပတ်ယေန်သၞာၚ်မန် (ဍုၚ်လ္ဂုၚ်) ကေုာံ ဗော်သၚ်ပံက်ဗ္တောန်လိက်တၟအ်မန် ပံၚ်ကောံတုဲ ပံက်ဗ္တောန် လိက်တၟအ်မန် ကေုာံလိက်မန် ဥတုကညၚ်၊ အစာညးမဗ္တောန်လိက်တၟအ်ဂှ် နာဲထဝ်သောန် (အစာထောန်တုၚ်)၊ အစာဗ္တောန်လိက်မန်ဂှ် နာဲဘရှၚ် (နာဲပါပု)၊ ပ္ဍဲဇြပ်ဓမ္မဒူတ၊၊ ကွးဘာ ဗတောန်လိက်တၟအ်မန် သၚ် (၁၀) ဇကု ခရှ် (၄) တၠ၊ ဗတောန်လိက်မန် အလုံဍုၚ်လ္ဂုၚ် ဒၞာဲနာနာဂှ် ကွးဘာ၂၀၀ တၠပြၚ်၊၊ ညးမကောပ်ကာဲဂှ် ကျာ်ဇၞော်အစာဥတ္တမ (မဟာနာယက)၊ နာဲရတ်တ်(ညးရေၚ်တၠုၚ်ဖဵု)၊ နာဲဗဳထဝ် (ဒု-ညးရေၚ်တၠုၚ်ဖဵု)၊၊

==='''လၟေၚ်ဗတောန် မရနုက်ကဵု (၈)''' ===

စၟတ်တ္ၚဲ ၀၁-၀၆-၁၉၉၈ စဵုကဵုစိုပ် ၁၀-၀၆-၁၉၉၈ ရိုဟ်တ္ၚဲအဆက်ဆက် ပံက်ဗ္တောန် ပ္ဍဲဇြပ်မန် ဍုၚ်မတ်မလီု၊ ညးမကောပ်ကာဲကမၠောန် နာဲရတ်တ် (ညးရေၚ်တၠုၚ်ဖဵု)၊ နာဲဗဳထဝ် (ဒု-ညးရေၚ်တၠုၚ်ဖဵု)၊ အစာနာဲဘရှၚ် (နာဲပါပု)၊၊ တန်ဗိသ္တာဒေါဝ် နာဲစန္ဒိမာ (ဗဳထဝ်) မွဲဇကု၊ တန်ဗိသ္တာဍောတ် (၈)ဇကု၊ တန်ဗိသ္တာမူလ သၚ် ကေုာံ ခရှ် (၉၅) တၠ တိုန်လ္ၚတ်လဝ်ရ၊၊

==='''လၟေၚ်ဗတောန် မရနုက်ကဵု (၉)''' ===

နူ ၁၁-၀၁-၁၉၉၉ စဵုကဵုစိုပ် ၀၄-၀၄-၁၉၉၉ ဇၟာပ်တ္ၚဲအဒိုတ် ပံက်ဗ္တောန် လိက်တၟအ်မန် ဗၟာ ပ္ဍဲဇြပ်မန်ဓမ္မဒူတ ဍုၚ်လ္ဂုၚ်၊ နာဲပါန်လှ ညးမဒှ်အစာတုဲ ညးကောပ်ကာဲဂှ် နာဲရတ်တ် (ရေၚ်တၠုၚ်ဖဵု)၊ နာဲဥတ္တမ (ကောန်ဂကောံ)၊၊ ကွးဘာတိုန်စိုပ် သီုဖအိုတ် ၁၆၇ တၠ၊ အစာဘာ တက္ကသိုလ်နူအလဵုအသဳလေဝ် တိုန်ဗ္တောန်လဝ်ကီုရ၊၊ ပ္ဍဲစၟတ်တ္ၚဲ ၂၁-၀၉-၁၉၉၉ ဂှ် ကဵုလာပ် ကုမၞိဟ်မသွဟ်လိက် (၅၂) တၠ၊၊ အစာချူဒယှ် ချစ်ဦးညို၊ မောၚ်သွေးသစ်၊ ဆရာမ ခၚ်နှၚ်းယု၊ ကလျာတိုန်စိုပ်ကီုရ၊၊

==='''လၟေၚ်ဗ္တောန် မရနုက်ကဵု (၁၀)''' ===

နူ ၀၂-၀၁-၂၀၀၀ စဵုကဵုစိုပ် ၀၅-၀၃-၂၀၀၀ ဇၟာပ်တ္ၚဲအဒိုတ် ပံက်ဗ္တောန်လိက်တၟအ်မန်ဗၟာ ပ္ဍဲဇြပ်ဓမ္မဒူတ ဍုၚ်လ္ဂုၚ်၊၊ အစာဒံက်တာ နာဲပါန်လှ ဒှ်မၞိဟ်ဗ္တောန်၊ ညးမကောပ်ကာဲဂှ် ကျာ်ဇၞော်ဝေပုလ္လ နွံပိုန်ဘာသုဝဏ္ဏဘုမ္မိ ဍုၚ်သာကေတ(နာယက)၊ နာဲရတ်တ် (ရေၚ်တၠုၚ်ဖဵု)၊ နာဲဣန္ဒာလၚ်္ကာရ (ဒုဥက္ကဌ)၊၊ ကွးဘာတက္ကသဵုကီု သီုသၚ် သီုဖအိုတ်တိုန်စိုပ် ၁၂၀ တၠ၊ မၞိဟ်လုပ်သွဟ် ၄၅ တၠ၊ သဘၚ်ကဵုလာပ် ကၠောန်ဗဒှ် ပ္ဍဲစၟတ်တ္ၚဲ ၁၄-၀၁-၂၀၀၁၊၊

=='''လ္ၚတ်လိက်တၟအ် နတဲ'''==

၁၉၉၇ ဂိတုဒဳဇြေန်ဘာ ဂှ် နာဲဘရှၚ်၊ နာဲရတ်ရတ်၊ နာဲဗဳထဝ် ညးပိ အာလ္ၚတ်လိက်တၟအ် ပ္ဍဲဍုၚ်တြေံဝါခရူ လတူဒဵု ကျာ်နိဗ္ဗရဂါံဂဵု၊ လိက်ဂှ် ဟိုတ်နူမၞိဟ်မၚ်မဲ ဟွံမဲတုဲ လီုလာ် သှ်ေဆမအက္ခရ်ညိညဟေၚ်ရ၊၊ ၜိုတ်မအက္ခရ် မဂွံဆဵုဂှ် ရံၚ်ကေတ်တုဲ ဒဒှ်ရ လိက်တၟအ်ဂှ် ချူလဝ် နူ အေဒဳ ၁၃ ဗွဝ်ကၠံ၊ မဒှ်လိက်တၟအ် တြေံနူလိက်တၟအ် သၟိၚ်ဓမ္မစေတဳ ပ္ဍဲကျာ်လ္ဂုၚ်ဏီဂှ် နာဲဘရှၚ် ပသောၚ်ထ္ၜးကဵု၊၊

၁၉၉၈ ဂိတုဂျောန် ၁၁ (၁၃၆၀ ဂိတုဇှ်ေ ၜါစွေက်) နာဲဘရှၚ်၊ နာဲရတ်ရတ်၊ နာဲဗဳထဝ် ဍိုက်က္ဍိုပ်တုဲ သၚ်ကေုာံ ကွးဘာသီုဖအိုတ် ၜိုတ် (၆၀) တၠ အာလ္ရတ် ထီုကအ်ဂေါန် ပ္ဍဲဂှ် ဂွံဆဵုကေတ် ဗွဲတၟေၚ် လ္ၚတ်လိက်တၟအ် သ္ၚာကျာ် နူခေတ်သဓီု (အေဒဳ ၁၀ ဗွဝ်ကၠံ)၊ ကေုာံ ဗီုပြၚ် ရုပ်ကျာ် ကေုာံအဓိပ္ပါယ် ပၟိက်ညးမကၠောန်ကျာ်တအ် မိက်ဂွံဟီု၊၊

ပ္ဍဲစၟတ်တ္ၚဲ ၂၃- ၉-၁၉၉၉ ညးဇၞော်ကွာန် (သဝန်းတော) တအ် ကၠုၚ်ကော် ကဵုလ္ၚတ် လိက်တၟအ် ညးတအ် မဂွံဆဵုကေတ်လဝ် ပ္ဍဲကျာ်ကွာန်ညးတအ်၊ တၠဂုန်အစာဥတ္တမ (ပါဠိပါရဂူ)၊ အစာဒံက်တာနာဲပါန်လှ၊ အစာနာဲဘရှၚ်၊ နာဲရတ်ရတ် အာလ္ၚတ်တုဲ ဂွံတီကေတ် ဒဒှ်ရ မဒှ်လိက်တၟအ် လက်ထက်သၟိၚ်ဗညာဥူ လိက်ဂှ် ကဵုလဝ်ယၟု လိက်ကျာ်ဇြငံ၊၊

ပ္ဍဲစၟတ်တ္ၚဲ ၂၄-၁၂-၂၀၀၀ ဂှ် ဂွံမိၚ်ကေတ် လိက်တၟအ်မန်တၟိမွဲ မဂွံဆဵုကေတ် ပ္ဍဲဍုၚ်ဘုရားကြီးတုဲ အစာနာဲထဝ်သောန်၊ နာဲဘရှၚ်၊ နာဲမိုၚ်တဝ်၊ နာဲကောန်တာန်၊ နာဲၚိုဲဠာ၊ နာဲသိၚ်တဳ၊ နာဲကာန်စဳ၊ တၠဂုဏ်အစာဓမ္မ၊ တၠဂုဏ်အစာဓမ္မာနန္ဒစာရ၊ နာဲရတ်ရတ်တအ် အာလ္ၚတ်၊၊ လိက်ဂှ် ဒှ်လိက်တြေံနူ လိက်သၟိၚ်ဓမ္မစေတဳဏီရ၊၊ ဆဂး မအက္ခရ်လီုဗွဲမလောန်တုဲ ဗှ်ဟွံဂွံရ၊၊ တုဲဂှ် ညးတအ် အာလ္ၚတ် လိက်တၟအ် လက်ထက်သၟိၚ်ဓမ္မစေတဳ ပ္ဍဲအရှာံကျာ် မဟာဝိဇယရံသဳ၊ လိက်တၟအ်ကျာ်ပန်၊ လိက်တၟအ်သီကလျာဏဳ၊၊

=='''နိဂီုဂကောံ'''==

စပ်ကဵု သြန်ဗွဝ်ထာဝရ ကောန်ဂကူဂှ် ဗွဲကြဴ ဟိုတ်နူ ၚုဟ်မးသြန်စှ်ေ ကတဵုဒှ်ကၠုၚ် ဗွဲမသကာတ်မြဟ်တုဲ သြန်မစွံ ပ္ဍဲဗာန်ဂှ် ၚုဟ်မးဟွံမဲရ၊၊ မွဲလပါ်ဂှ်ပၠန် နူကဵု ကောန်ဇာတ် နာဲပါန်လှ ကၠုၚ်ဗက်ဟီုမံၚ် ညံၚ်ဂွံကလေၚ်ကဵုသြန်ဂှ် ကုညးတအ်ရ၊၊ ညးတအ်ဟီု စုတ်ပ္ဍဲကမ္မဏဳမွဲမွဲမဂး ခိုဟ်နူ စုတ်ပ္ဍဲဗာန်ဏီ၊၊ ညးတအ် ဖန်ကဵု ညံၚ်ဂွံဂွံ အိက်သြန်ဂၠိုၚ်ၚ်ရောၚ်၊၊ ဗွဲကြဴညိ သီုအလဵုဇကု နာဲပါန်လှ ဂးကၠုၚ်ဒၟံၚ်ကီုရ၊၊ ဟိုတ်နူ မကၠုၚ်ဟီု မဂၠိုၚ်ကဵုအလန် ညံၚ်ညးမဗက်ခတှ်တုဲ သြန်နွံပ္ဍဲဗာန် သီုဖအိုတ် (၇၂၁၁၇၂) ထပှ်ကိုဋ်ၜါဠက်မွဲလ္ၚီမွဲကၠံထပှ်စှ်ောဒစိတ် ဂှ် ညးရေၚ်တၠုၚ်ဖဵု နာဲရတ်ရတ် ပတိတ်တုဲ ပအပ်ကဵု နာဲပါန်လှရ၊၊ သြန်ဗွဝ်ထာဝရဂှ် နူစဒက်ဂွံ ဂွံကဵုလာပ် ကုညးမအံၚ်လိက်တၟအ် သီုဖအိုတ် ၜါကိုဋ်ဓဝ်ဟေၚ်ရ၊၊

နူသၞာံ ၁၉၉၉ ဂှ် ဒု-ရေၚ်တၠုၚ်ဖဵု နာဲဗဳထဝ် (ဗွဲကြဴ ဒှ်အာ နာဲဗဳထဝ် မန်ဇြာ) တိတ်အာ ဒေသပယျဵု ပ္ဍဲကွာန်ဝၚ်က ပံၚ်ကဵု နာဲကသုမန်တုဲ ဒက်ပ္တန် လိက်ပရိုၚ်သၞံၚ်တိုၚ် နူဂှ် စိုပ်အာဍုၚ်ဒိန်မက်၊၊ စိုပ်သၞာံ ၂၀၀၁ ဂှ် နာဲရတ်တ် ညးမဒှ်ညးရေၚ်တၠုၚ်ဖဵု လေဝ် စိုပ်အာ တိဗၠးၜး နူဂှ် စိုပ်အာ အမေရိကာန်တုဲ ဗော်သၚ်ပံက်ဗ္တောန်လိက်တၟအ်မန်ဂှ်လေဝ် အုပ်ကၠေအ်အာနိဂီု အတိုၚ်ဂှ်ကီုရ၊၊

==နိဿဲ==
ကမၠောန် ဂကောံပံက်ဗ္တောန် လိက်တၟအ်မန် ဗွဲခမၞောန်၊ လဂါံအာဇာနဲ ကၞပ် (၅)၂၀၀၀ ဂိတုဒဳဇြေန်ပါ၊၊<br>
မြမောဝ်သြဝါဒ ကေုာံ သောင်ကလးစရင် ဗော်သင်ပံက်ဗ္တောန် လိက်တၟအ်မန် သၞာံ ၁၃၅၀၊၊

[[Category:!Main category]]
[[Category:BEHM]]
{{DEFAULTSORT: သၚ်ပံက်ဗ္တောန်လိက်တၟအ်မန်|ဗော်}}

'''ဗညာကွိင်''' (၁၉၄၇၊ ၀၆၊ ၁၆ - ၂၀၀၃၊ ၁၁၊ ၁၇) ဝွံ ဒှ်တၠပညာ လပါ်ကွိင်ကွိုက်အာဲကၟာဲယေန်သၞာင်မန်တြေံဂမၠိုင်ကီု သီုကဵု တၠပညာဂဳတခေတ်တၟိမွဲတၠတုဲ ပ္ဍဲဝင်ကွိင်ကွိုက်မန် ခေတ်လက်ကြဴဏအ်မ္ဂး ညးဝွံ ဒှ်မၞိဟ်မဒယှ်တှ်ပြာကတ်မွဲတၠရ။ ဗညာကွိင်ဝွံ ဒှ်မၞိဟ် မစိစောန် ပ္ဍဲကွတ်သုခုမ ဆလပါ်ကွိင်ကွိုက်သၟး ဟွံသေင် သီုဒှ် အစာကဝိမွဲတုဲ ညးချူဇန်လဝ် ဒွက်၊ ကဗျ၊ ဝတ္ထု၊ ပၠဇာတ်ဇမၠိင်၊ ပၠဇာတ်ဇမၠေအ် နကဵုဘာသာမန်ကီု သီုကဵုဘာသာဗၟာရ။ အဓိက ကမၠောန်ဂယိုင်လမျီု ဗညာကွိင်ဂှ် ဒှ်ကမၠောန်အစာဘာ ကမၠောန်တဵုလွဳ ပ္ဍဲဘာအလဵုအသဳတုဲ ကြဴနူ မဒေါအ်ဇူ စပေန်ဇြေန် နူကမၠောန်ပေါင်မသၟိင်တုဲ လုပ်ကၠောန် နဒဒှ် အစာဘာ ပ္ဍဲဘာကောန်ဂကူမန် တန်သမၠုင်ရ။ အကြာဂှ် သီုလ္ၚတ်ချူသုတေသန မဆေင်ကဵု ကွိင်ကွိုက်မန်ကီုလေဝ် သီုကမၠောန် ဟွံစိုပ်ဒတုဲ ဒးကမြဴထောအ်စး ကုလောကဝွံရ။ 

==ဘဝသၟတ် ကေုာံ ပရေင်ပညာ==
ဗညာကွိင်ဂှ် ဒှ်မၞိဟ်ဇာတိ နူကွာန်လ္ဂောဝ်အနာင်၊ ပွိုင်ဍုင်ကျာ်ခမဳ (လၟုဟ် ပွိုင်ဍုင်ဇြပ်ဗု) မဒှ်ကောန် နာဲတ၊ မိမျာင်၊ ကတဵုဒှ်မၞိဟ် ပ္ဍဲသၞာံ ၁၉၄၇၊ ဂိတု ဂျောန် ၁၆ (သက္ကရာဇ် ၁၂၀၉၊ ဂိတုဇှ်ေ ၁၃ စွေက်) တ္ၚဲစန်။ ယၟုညးကာလဍောတ်တ်တေအ်ဂှ် ခုတ်ကဵုလဝ် မာံယှိုဲကိက် (မောင်ရွှေကိတ်)။ ဘာတန်မူလဂှ် ညးကတ်လ္ၚတ်လဝ် ပ္ဍဲဘာတန်မူလ ကွာန်စက်စာဲ (ကျာ်ခမဳ) ကေုာံ ကွာန်ကအ်ပဳထဝ် (မုဟ်ဍုင်) ။ တုဲ ညးတိုန် ဘာတဵုလွဳ တန်လဒေါဝ် (အစိုးရ စိုက်ပျိုးရေးအလယ်တန်းကျောင်း) ပ္ဍဲဍုင်သေဝ်ကုန် (သဲကုန်းမြို့) ခရိုင်ပြန်။ နူဂှ် ညးတိုန် ဘာတဵုလွဳ တန်သၠုင် မၠံင်မၠ (စိုက်ပျိုးရေး အထက်တန်းကျောင်း၊ မြောင်းမြမြို့)။ နူဂှ် ညးတိုန် ဘာပကတ်ပကေင်အစာ မာန္တလေ (မန္တလေးဆရာအတတ်သင်ကျောင်း) (လၟုဟ် မန္တလေးပညာရေးကောလိပ်)။ ပ္ဍဲအခိင် မတိုန်ဒၟံင် ဘာပကတ်ပကေင်အစာဂှ်ရ ပ္ဍဲအခိင်သဝ်တ္ၚဲ သီုတိုန် ဘာပါန်တူရိယာ (မန္တလေးပန်တျာကျောင်း) ကီုရ။ ပညာတူရိယာကွိင် (တူရိယာဇုက်) ဂှ် ညးဂွံ ဗ္တောန်ကေတ် နူ အစာဥူချေတ်ထိုဲ (ဆရာဦးချစ်ထွေး (ကြိုးတပ်)) မဒှ်အစာ ယၟုမြဟ်မွဲတၠရ။ ပညာဂြဝ် နကဵု သင်္ကေတဏုက် (ဂဳတဂၠးတိ) ဂှ် ညးဂွံဗ္တောန်ကေတ် နူကဵု အစာဥူဝဵုမံင်၊ ပညာစံင်ဂှ် နူကဵု အစာ ဥူကျဳလောန် (ဘိက်)။ ပညာကွိင်ကျာံဂှ် ညးဂွံဗ္တောန် နူကဵု တန်ဗတောန်ကွိင်ကွိုက်မန် မပံက်ဗတောန် နူကဵု ကံင်သဳတွဵုရးဍုင်မန် မကၠောန်ဗဒှ် ပ္ဍဲသြင်ဗတဳစက်စာဲရ။ ဗွဲကြဴ တူရိယာကွိုက် ဗာတ်ကဠာဂှ် အလဵုဇကုလ္ၚတ်တုဲ တက်လေပ်ကၠုင်ရ။<ref name=UMMU>{{cite web |url=<iframe src="https://www.facebook.com/plugins/video.php?height=418&href=https%3A%2F%2Fwww.facebook.com%2F1517108828308254%2Fvideos%2F616694892216511%2F&show_text=false&width=560&t=0"</iframe>|title=VCD Karaoke, တိုင်ပ္ကဴဘဝ|last=ဂကောံသၟာသုခုမမန်ပံင်ကောံ အလုံဂၠးကဝ် |first=(UMMU) |publisher=Open Publishing |date= |website=ဗညာအံင် ဂဳတ|access-date=August 2, 2021}}</ref>

==ကမၠောန်ပေါင်မသၟိင်==
ဗညာကွိင် ဘာတုဲ နူဘာပကတ်ပကေင်အစာ မာန္တလေတုဲ လုပ်ကၠောန် ကမၠောန်အစာဘာ ပ္ဍဲဘာတဵုလွဳ နဒဒှ် ပေါင်မသၟိင်။ နကဵု ကမၠောန်အစာဘာဂှ် ကၠောန်လဝ် စဵုကဵု ဒေါအ်ဇူ စပေန်ဇြေန်ရ။ ဒေါအ်ဇူ ဘဝအစာဘာတဵုလွဳတုဲ လုပ်ကၠောန် နဒဒှ်အစာဘာမန် ပ္ဍဲဘာကောန်ဂကူမန် တန်သၠုင်ကီုရ။<ref name=UMMU/>

==ကမၠောန်အနုသုခုမ==

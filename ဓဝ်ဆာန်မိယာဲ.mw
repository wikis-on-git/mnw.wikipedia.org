 '''လိက်အုပ်ဝွံမၞုံယၟု − ( ဓဝ်ဆာန်မိယာဲ ) ညးမချူ − ဝိညာဏ်ထဝ် မန်ထေန်'''



'''တ္ၚဲကောန်ဆာန်က္တဵုဒှ်မၞိဟ်ဂှ် ဒှ်တ္ၚဲချိုတ်မိယာဲမွဲတ္ၚဲကီုရ၊ ပ္ဍဲတ္ၚဲပိုဲတအ်မက္တဵုဒှ်မၞိဟ်ဂှ်တှ်ေ ကဵုဂွံဗှ်ဗၞုဟ်ကူချပ်ဂွံအာလပါ်မိယာဲဆာန်မွဲအိုတ်ညိအဴကောန်တအ်။

'''ဓဝ်ဆာန်မိယာဲမွဲဂှ် နွံကဵုၚုဟ်မးတ္ၚဲတြေံတြဟ်အာဟွံမွယ်တုဲ လျးတၟးရာင်ဆာဲဒၟံင်ဇၟာပ်အခိင်အခါသွက်ဘဝကောန်ဆာန်တံရ။'''

'''လိက်အုပ်ဝွံ တက်တြးပ္တိတ်နူကဵုညးစၞးကောန်ဂကူမန်အဃောဗပေင်ဗုင်ဂၞဴမွဲဒၞာဲ (ဍုင်သေံ)''''

== '''ဓရ်ဆာန်မိယာဲ''' ==
'''(ဓဝ်ဆာန်နွံဒၟံလ္တူကောန်တံဂှ် တ္ၚဲလဵုမှလေဝ်ဝိုတ်ကၠေံအိုတ်အာဟွံမွယ်)'''

တ္ၚဲမိဟီုမ္ဂးဂှ်တှ်ေ တ္ၚဲမိယာဲပိုဲတံမက္တဵုဒှ်ကၠုင်မၞိဟ်တ္ၚဲဂိတုသၞာဲလဵုဂှ်တှ်ကော်ခဴတ္ၚဲမိကီုရ၊ ဟိုတ်ဒှ်သာ်ဂှ်တုဲ ပ္ဍဲကဵုအလဵုသဳဍုင်သ္အာင်တံဂှ်လေဝ် ထ္ၜးကၠုင်ရုပ်ရဴတ္ၚဲမိယာဲအိုတ်ကီု ညံင်ရဴသေံဗွဲတုန်၊ ဒှ်သွက်ကဵုညးဍုင်ကွာန်တံသီုညးဖ္အိုတ် ဂွံကူစိုပ်တဴဒၟံင်တွဵုဟီုဂှ်တှ်ေ  ပိုဲဏံမွဲကၠုင်နူကဵုမိယာဲပိုဲမွဲကီုရ၊ ပိုဲတံက္တဵုဒှ်ကၠုင်နူကဵုခၞော်ဆုပထောင်ဒုန်ဟွံသေင်တုဲ ကၠုင်နူကဵုပ္ကဴဒကှ်သါာတံလေဝ်ဟွံသေင် ဆဂး'ဂှ် က္တဵုဒှ်ကၠုင်မၞိဟ်နူကဵုမိမပိုဲတံမဒှ်ကီုရ။

== '''ၚုဟ်မးပ္ဍဲကဵုမိမၜါလ္တူကောန်တံ''' ==
မိမၜါကၠောန်ပတိုန်မာန်ဂွံနင်ပိုဲကောန်တံဂှ် ဇၟာပ်မိမတံဖ္အိုတ်လေဝ် လညာတ်ခိုဟ်ခိုဟ်သွက်သ္ဂောံဂွံကောန်ကောန်ဇာတ်မာန်ပ္ဍဲကဵုအခိၚ်သ္ပမ္ၚဵုထပ်တုဲစှ်ေဒၞာဲညးသ္ကံတုဲ ညးတံမိက်သ္ဂောံဂွံတဴကောန်အိုတ်ရ၊ မူဟိုတ်ဒးကေတ်ကောန်ရောဟီုတှ်ေ သွက်မဇဇကုညံင်ဟွံဂွံကၠေံကၠအ်အာကီု သီုကဵုအဆက်မဇမၞိဟ်တံညံင်ဟွံဂွံကၠေံအိုတ်အာလ္တူဂၠးတိဇၞော်ဏံကီုတုဲ ဗွဲသဘာဝဟေင် ညးတံစဳရေၚ်ဖန်ဗဒှ်ကၠုင်ပိုဲကောန်တံရ။

လညာတ်ဗီုဏံဟီုမ္ဂးဂှ်တှ်ေ ဇၟာပ်မိမတံသီုညးဖ္အိုတ်ဒးနွံမာန်ရ၊ ယဝ်အခါရညးလဵုမွဲဟွံဂွံကောန်ဇာတ်မ္ဂးတှ်ေ ပိုဲတံပိုဲကၠိုဟ်ဒှ်ဒဒိုက်စိုတ်မာန်ရ၊ ပိုဲတံဂွံဆဵုညာတ်ကေတ်မိမလ္ၚဵုလ္ၚဵုတံဂှ် စှ်ေဒၞာဲဒှ်တြုံဗြဴလေဝ်တၟာကီုလေဝ် ညးတံမိက်သ္ဂောံဂွံတဴကောန်ၜိုတ်ဂလိုင်လဵုကီုလေဝ် အိုတ်ကၞောတ်ဟေင်ညးတံဟွံဂွံကောန်ရ၊ (ဂွံကောန်ဝါတ်လေဝ်ဟီုစရ) ဟိုတ်ဏံဟေင်ရက္တဵုဒှ်ကၠုင်ဒဒိုက်စိုတ်ပ္ဍဲကဵုဘဝမိမတံဂှ်ဗွဲမဂၠိုင်မာန်ရ၊ ယဝ်ရပိုဲတံချိုတ်အာမ္ဂးတှ်ေ ပိုဲဒြပ်တံဏံလေဝ် ညးလဵုမွဲဂွံဆက်ဗဂဵုလဟဵုမင်မွဲထိၚ်ဒက်အာပၠန်ရော၊ အခိင်သော်ဗုဗျုထဴဇရာကၠုင်မ္ဂးတှ်ေ ကဵုညးဂှ်လဵုမွဲဂွံလွဳပရာမင်မွဲရံၚ်စံင်ဂှ်ရော၊ ကူစိုပ်ဂွံသာ်ဏံတုဲ မိမဟွံဂွံကောန်တံဂှ် ပေတုဲဒှ်ဒဒိုက်စိုတ်ကွေံကွေံရ၊ (ဒဒိုက်ဗျုထဴဇရာ)ဏံဂှ် ဒှ်ဟိုတ်ဟွံမွယ်ကဵုကောန်ဇာတ်မဒှ်ရ၊ ဟိုတ်ဏံဟေင်တုဲ အတိုင်သဘာဝဟေင် မိမတံထေက်ကဵုဒးကေတ်ကောန်အိုတ်ရ။

== '''တာလျိုင်မိမၜါ''' ==
အခိင်ကောန်တံက္တဵုဒှ်ကၠုင်မၞိဟ်တုဲတံဂှ်ပၠန် ၜိုန်ရမိမၜါတံ မိက်သ္ဂောံဂွံကောန်တြုံကောန်ဗြဴစေတနာနွံမံင်ကီုလေဝ် အခိင်ၜံင်ပ္တိတ်တုဲဗက်ဂှ် ဒှ်ကောန်တြုံကီုကောန်ဗြဴကီုဂှ် ညးတံဖျေံစိုတ်ဒှ်ကောန်ဖျုန်ဂြိုဟ်ညးတံဇေတ်ဇေတ် ညးတံဆာန်ဇေတ်ဇေတ်အိုတ်ရ၊ ဆာန်ကောန်လောတ်တုဲ မင်မွဲလွဳပရာကေတ်ကၠုင်စိုတ်ကောန်တံ ဗဂဵုလဟဵုအရာနာနာၜိုတ်ညးတံကေတ်တာလျိုင်မာန် ၜိုတ်ပိုန်ဒြပ်ညးတံနွံရ၊ (ဥပမာတုန်) ဟွံမိက်ကဵုကောန်တံကၠောန်သ္ပပရေင်ဗၠေတ်ဗၠေတ်ကီု၊ စၞောန်ထ္ၜးဏာကဵုဂၠံင်ဍာန်ကဵုကောတံခိုဟ်ခိုဟ်ကီု၊ ကဵုကောန်တံကတ်ပညာနာနာၜိုတ်ထေက်ကြိုက်ကဵုပိုန်ဒြပ်ညးတံနွံဂှ်ကီု၊ ဖန်ဖက်ကဵုသဘင်မ္ၚဵုထပ်တဲၜိုတ်ထေက်ကြိုက်ကဵုညးမွဲကဵုညးမွဲကီု၊ ဇိုန်အပ်ပြာပ်ကဵုပိုန်ဒြပ်အာဲညဳညဳသာသာဂှ်ကီု၊ သီုဖ္အိုတ်ဏံဂှ် ဒှ်တာလျိုင်မိမတံဒးကၠောန်လ္တူကောတ်တံအိုတ်တုဲ အခိင်မိမၜါတံဟွံမွယ်မ္ဂးတှ်ေ သွက်ဂွံဆက်ပြိုင်အာဘဝဗပေင်အာဗုၚ်ဂၞဴအနာဂတ်တေံမာန်ရ၊ ဟိုတ်သာ်ဏံဂှ် ဇၟာပ်မိမတံနွံဒၟံင်လ္တူကောန်ဇာတ်ညးတံဖ္အိုတ်ရ။

ကမၠောန်သာ်ဏံဟီုဂှ်တှ်ေ '''(တာလျိုင်)'''ဇၟာပ်မိမတံဒးနွံရ၊ ညးတံကၠောန်အာၜိုတ်ညးတံကၠောန်ဂွံမာန်ရ၊ တ္ၚဲဏံပိုဲကောန်တံသီုညးဖ္အိုတ်လေဝ် က္တဵုဒှ်ကၠုင်မၞိဟ်အဝယ်လေဝ်ဇၞော်ကၠုင်ယျတုဲ ဂရုဏာလ္တူမိမတံညိဟီုဂှ် ယဝ်ပိုဲဏံမိမဟွံမွယ်မ္ဂးတှ်ေ ပိုဲတံဂွံက္တဵုဒှ်ကၠုင်မၞိဟ်ဟိုတ်သာ်လဵုရော၊ တုဲပၠန် က္တဵုဒှ်ကၠုင်မၞိဟ်တုဲ ယဝ်ညးတံဟွံမင်မွဲလွဳပရာကၠုင်ပိုဲတံတုဲ ညးတံအာထဝေင်ကၠဟ်ထောံပ္ဍဲနခၟိက်စေါဝ်ကြုင်မ္ဂးတှ်ေ ပိုဲတံက္တဵုဒှ်ဒဒိုက်တုဲ ထုဲထံၚ်ကွေံကွေံရ၊ ပိုဲတံက္တဵုဒှ်ကၠုင်ကောန်ၚာ်ဟွံမွယ်ကဵုမိမယဝ်ရညးတံဟွံလွဳပရာလဝ်ပိုဲ၊ ဟိုတ်ဒှ်သာ်ဏံတုဲ မိမတံဂှ် ဒှ်ညးတၠဂုဏ် ဒှ်ညးတၠမေတ္တာမွဲဇေတ်ဇေတ်ရ၊ ယဝ်ရဟီုနကဵုဗုဒ္ဓဘာသာမ္ဂးတှ်ေ '''ကျာ်နွံပ္ဍဲစိုတ်'''ရ၊ ဂုဏ်ကျာ်နွံပ္ဍဲစိုတ်ဟီုဂှ် '''ကျာ်တၠမေတ္တာ ကျာ်တၠဂရုဏာ ကျာ်တၠမုဒိတာ ကျာ်တၠဥပေက္ခာ'''တုဲ ညးတံဍိုက်ပေင်တဴကဵုဖဵုလ္တူကောန်တံ(၄)သာ်မာန်ရောၚ်။

== '''မေတ္တာမိယာဲဆာန်''' ==
ပ္ဍဲကဵုအခိင်ကောန်တံဂွံဒုင်ကေတ်ဒဒိုက်မာန် အခိင်ဒှ်ကၠုင်ပြသၞာအရာနာနာတံဂှ်တှ်ေ ညးမရီုဗင်ပိုဲတံဒှ်မၞိဟ်ကၠာအိုတ်ဟီုဂှ်တှ်ေ မိမပိုဲဏံရဒးရီုဗင်ပိုဲကောန်တံကၠာအိုတ်ကီုရ၊ ပ္ဍဲကဵုမိမၜါဂှ်တှ်ေ မိယာဲမွဲဟေင်ဒးကၠုင်ကၠာအိုတ်တုဲ မိယာဲမွဲဟေင်ရဒှ်ဓဝိၚ်စံင်တူလ္တူကောန်တံဂၠိုင်နူကဵုအပါမွဲဏီ၊  မိယာဲမွဲဟေင်ရကူစိုပ်အာလပါ်ကောန်တံကၠာရ၊ တုဲပၠန် ဂြိပ်လုပ်ဓဝဲါ ဂှ်မိဗန်လဝ်ကောန်မွဲရ၊ ၜိုန်ရသ္ၚိအဃောပၟတ်တူ ပၟတ်အဃာဂြင်ဍာဲမံင်ဂှ်လေဝ် ဟိုတ်နူကဵုကောန်ဒတုံနွံဒၟံင်ပ္ဍဲကဵုပၟတ်ဗၟဝ်တေံတုဲ မိယာဲမွဲဒးထပါ်လုပ်အာတူတူ မိန်ယိုက်ဗန်ကေတ်ကောန်တုဲ ဂြိပ်တိတ်ကၠုင်ကၠုင်ရ၊ ဣဏံဟီုဂှ် ဍာ်စိုတ်ဍာ်မေတ္တာမိယာဲနွံဒၟံင်လ္တူကောန်တံရ၊ တုဲပၠန် မင်မွဲလွဳပရာဗဂဵုလဟဵုအာကောန်တံနာနာသာ်မာန်ကီု၊ '''ကောန်တံအရာမိက်သ္ဂောံဂွံမူရောတှ်ေ ဗွဲမပြဟ်ဒုင်ကအ်ပါင်တုဲ ဒးအာဂၠာဲကၠောန်ကေတ်နင်ကဵုကောန်လၟိုန်ရ၊ ဟွံမွယ်ဂှ်ဟွံဟီုကဵုကောန်တံတုဲ ဒးဂၠာဲအာကေတ်နင်ညံင်သ္ဂောံဂွံမာန်ရ၊ (ဟိုတ်နူကဵုကောန်တံမိက်သ္ဂောံဂွံအရာတေံတွဵု) ။


မေတ္တာဆာန်ဇေတ်ဇေတ် ရီုဗင်ပိုဲတံဇေတ်ဇေတ် ဒှ်ဓဝိင်စံင်တူလ္တူပိုဲဏံဇေတ်ဇေတ် ဟွံရန်လဝ်ဂုဏ်ဖဵုမွဲသာ်ဗီုကဵုမိယာဲပိုဲဏံမွဲဂှ်တှ်ေ မၞိဟ်ဗြဴလဵုမွဲဂှ် ဂွံပတုပ်သၟဟ်ကဵုဗီုမိယာဲပိုဲဏံမာန်ရော၊ ညးဗြဴလဵုနွံမံင်မွဲဂၠာဲဆဵုမံင်ကီုဟာ၊ မိယာဲပိုဲဏံမွဲဟေင်ရဒှ်ညးဂွံလဝ်အဆိပ်မွဲတွဵုရ၊ ပိုဲကောန်တံဒှ်ကၠုင်ဝုတ်ဗၠာဲဇၞော်ဂေါဝ်တိုန်ကၠုင် နွံကဵုဒှ်ကၠုင်ကဵုမၞိဟ်ဆာန် ဆဂးဂှ်တှ်ေ ဟွံတုပ်ကဵုဗီုမိယာဲဆာန်ပိုဲဏံရ၊ ဣဏံဟီုဂှ် ညးကော်စဆာန်မွဲမွဲဗီု၊  မိယာဲဆာန်ပိုဲဟီုဂှ် ဆာန်သက်ပ္တောံၜိုတ်ဟွံမွယ် ဆာန်ဇေတ်ဆာန်ကွေံ ဆာန်ဟွံမွယ်ကဵုဟိုတ်ဖဵု ဆာန်ဟွံရန်တၟံလဝ်ဖဵုမွဲမွဲလ္တူပိုဲကောန်တံကီုရ၊ ဆာန်နကဵုဍာ်မေတ္တာဗွဲမဇြိုဟ်နက် ဆာန်နူကဵုပ္ဍဲစိုတ်တေံပေင်ပေင်တုဲ ဟွံမွဲကဵုအခိင်က္ဍုဟ်မၠိ ဟွံမွယ်ကဵုဒဒိုက်ၜိုတ်ဆတၟာတၞုင်သော်လ္တူကောန်တံရ၊ '''ဣဏံဟီုဂှ် မေတ္တာမိယာဲဓဝ်ဆာန်မိယာဲပိုဲရ။'''


အတိုၚ်သဘာဝပကတိတှ်ေ မိယာဲမွဲဂှ်ဟွံကၠောန်ကဵုကောန်တံဒးယှုက်ထုဲစိုတ်မာန်တုဲ ယဝ်ရဆဵုဒးကောန်တံဒှ်ကၠုင်ပြသၞာမ္ဂးတှ်ေ ပြသၞာအခက်ခုဲတံဂှ်ညံင်သ္ဂောံအိုတ်အးမာန်ဂှ်ဟေင် မိယာဲမွဲဒုၚ်ကေတ်လဝ်ဖ္အိုတ်ကီုရ၊ ဒုင်ကေတ်တာလျိုင်ညးမွဲဓဝ်ရ၊ ပရေင်ဖဵုဏံဝွံ ဒှ်ဂုဏ်ဖဵုမိမသီုညးဖ္အိုတ်တံဒးဍိုက်ပေင်ကၠုင်လ္တူကောန်တံမာန်ရ၊


ပိုဲကောန်တံသီုညးဖ္အိုတ်လေဝ် ထေက်ကြိုက်ဒးကူချပ်ဗ္စာရဏာပ္ဍဲကဵုတ္ၚဲမိယာဲမွဲတ္ၚဲဓဝ်လေဝ်ဟွံသေင်တုဲ ပိုဲကောန်တံဒးကူချပ်စိုပ်ဂွံမံင်တွဵုလ္တူမိမၜါတံဇၟာပ်ဇၟာပ်တ္ၚဲအိုတ်ညိ၊ မၞိဟ်ကၠာတေံဗ္တောန်လဝ်ဂှ်တှ်ေ အခိင်လုပ်တိက်မ္ဂးတှ်ေ ဒးဖျေံပဝတ်ကဵုဂၞဳ ဒးကလအ်ကျာ်ဗုဒ္ဓ ဒးကလအ်မိမၜါညးတၠဂုဏ်ဇၟာပ်တ္ၚဲအခိင်လုပ်တိက်အိုတ်ညိ၊ အခိင်ပိုဲစံၚုဟ်က္တဵုကၠာဟွံဂွံအာကၠောန်ကမၠောန်ဏီဂှ်တှ်ေ ဂ္ဇံမွဲချိန်ခဏတုဲ ဂုဏ်မိမၜါ ဂုဏ်မိဗျုအပါဗျု(မိယုအပါယု) ဂုဏ်စံၚ်အ္စာကီု သီုကဵုကျာ်ဓရ်သင် ဂုဏ်ဖဵုညးမွဲတေံကေင်နွံကၠုင်လဝ်ကဵုဂုဏ်လ္တူပိုဲဏံကီု၊ ပိုဲတံပွပရှ်ေသှ်ေဒၟံင်ညးလဵုကီုတုဲ ပိုဲတံဒးကူချပ်စိုပ်ဒၟံင်ဂုဏ်ဖဵုတံဏံတွဵုမာန်ရောင်၊  သၟတ်တ္ၚဲဏံ အခိင်တိက်ဖျေံဝတ်ကလအ်ကျာ်ကလအ်မိမၜါဂှ်နွံအောန်ကၠုင်ရ၊ ဒၞာဲဏံလေဝ် မိမၜါတံ ထေက်ကဵုဒးထ္ၜးဏာဂၠၚ်ဍာန်သွက်ကောန်တံအိုတ်ညိ။ 


မၞိဟ်ကူစိုပ်ဂွံဒၟံင်လပါ်မိမၜါတွဵုတံဂှ်တှ်ေ မၞိဟ်တံဏံဂှ်လေဝ် ဟွံကွာ်အာဂၠံင်ဍာန်လပါ်ဗၠေတ်ဗၠေတ်ပရေံပရေံတံတွဵုကီုရ၊ ပရေင်ပိုဲကောန်တံဟွံကၠောန်အာလပါ်ပရေံလပါ်ဗၠေတ်တံဂှ် '''ဟိုတ်နူကဵုကောန်တံကူစိုပ်ဂွံဒၟံင်လပါ်မိယၜါတွဵုကီု ဆာန်မိမၜါကွေံလောန်တုဲ ဟွံကၠောန်သ္ပမိမၜါဒးဒှ်ဒဒိုက်မာန်ရ၊''' မၞိဟ်ဆာန်မိမၜါတံဂှ် ညးတံဟွံဂံင်ကၠောန်ကမၠောန်ပရေံပရေံဗၠေတ်ဗၠေတ်တံတွဵုရ၊ ညးတံဂွိင်ဖေက်မိမယာဲအပါတံဒှ်ဓဝိင်စံၚ်တူစိုတ် ဂွိင်ဖေက်မိမၜါဒှ်ဒဒိုက်စိုတ်တုဲ မၞိဟ်တံဏံဂှ်လေဝ် ဟွံကၠောန်လပါ်ပရေံပရေံဗၠေတ်ဗၠေတ်အရာဟွံခိုဟ်ဟွံဆာဲသွက်ဘဝကီုရ၊ ဓရ်တီဓရ်လီုလာ်စာ်ထောင်သာ်ဏံဂှ် ဒှ်ကောန်တီဂုဏ်မိမဇၞော်ကဵုဒြဟတ်တုဲ ဒှ်ကၠုင်ပဠောအ်ခြပ်ထပှ်ထပ် မင်မွဲစေဒၞါလဝ်အန္တရာနာနာသွက်ကောန်တံရ။

== '''ကောန်ခိုဟ်ဟီုမ္ဂးဂှ်ဗီုလဵုရော''' ==
'''ကောန်ခိုဟ်ဟီုမ္ဂးဂှ်တှ်ေ ဒးဒှ်မၞိဟ်တၠပညာစောန်အိုတ်လေဝ်ဟွံသေင်၊ ဒးဒှ်ညးနွံကဵုထဝ်သြန်တၟာဗွဝ်ဒဵုဟဒင်လေဝ်ဟွံသေင်၊ ဒးဒှ်ညးနွံကဵုအဝဵုသုင်စောဲလပှော်တဲသၟးလေဝ်ဟွံသေင်တုဲ ယဝ်ရကောန်တံဒှ်မၞိဟ်ခိုဟ်မွဲတှ်ေ ဣဏံရမိမၜါတံနွံဗၟိက်ဇၞော်အိုတ်ပ္ဍဲကောန်တံရ။'''
ထဝ်သြန်ဟီုမ္ဂးဂှ်တှ်ေ ဇၟာပ်မိမရမိက်သ္ဂောံဂွံတံဒၟံင်ဖ္အိုတ်ရ၊ ယဝ်ရဟီုစိုပ်အာသွက်ဘဝဇေတ်ဇေတ်မ္ဂးတှ်ေ ထဝ်သြန်ဏံဂှ်ၚုဟ်မးဍေံအောန်နူကဵုစၞစအဟာရဂၠိုင်ဂၠိုင်ကဵုဆဏီရ၊ စၞစဏံဂှ်ခန္ဓကာယပိုဲဏံနွံဗၟိက်ဇၞော်အိုတ်ရ၊ ယဝ်ရသြန်ဗွဝ်ဂှ် ဂွံနင်ဟွံမွယ်ကဵုစေတနာခိုဟ်ဏောင်တှ်ေ သိုင်ဗဒှ်ကဵုညးသုင်စောဲစကာသြန်တံဇၟာပ်စက္ကရ၊ မိမၜါလွဳလဝ်ကောန်တံတုဲ အခိင်ညးဗျုကၠောန်ကမၠောန်ဟွံမာန်တေံဂှ် ညးတံမိက်သ္ဂောံကဵုကောန်လွဳလွတ်ညးတံအိုတ်ရ၊ ဆဂး တ္ၚဲဏံကောန်တံကၠောန်စလေဝ်ဟွံဒှ်ပရေင်ပိုန်ဒြပ်သၟးဟွံကတုဲ ဂွံမိင်မံင်ပရောကောန်တံ သုင်ချေံသုင်တၞးအရက်သုရာ ဒှ်ဒၟံင်ပြသၞာတွဵုဏောင်တှ်ေ ဣဏံဟေင်ရပ္ဍဲကဵုစက္ကဂှ် မိမၜါတံနွံဗၟိက်ကဵုတသိုက်စိုတ်တုဲ ထဝ်သြန်ကောန်တံဟွံမွယ်ဗၟိက်ရ၊ မိမၜါတံနွံဗၟိက်ဇၞော်အိုတ်ဟီုဂှ် မိက်ဂွံမိင်ပရိုင်တံခိုဟ်ခိုဟ် ဂကောံအိန်ထံင်ကောန်တံၜိုဟ်သိုဟ်ညိင်ဝတ်တှ်ေတုဲရ၊ သွက်မိမၜါတံဂွံဆက်အာလမျီုသွက်တ္ၚဲယျးတေံဂှ် ပုၚ်နွံတှ်ေညးတံစကဵုၜဵုလေဝ်ဂွံမံၚ်တုဲ ကဵုဂွံမိၚ်ပရိုၚ်ကောန်တံခိုဟ်ခိုဟ်တှ်ေတုဲရ၊ စက္ကဏံဟေၚ် မိမၜါပိုဲတံ ညးတံနွံဗၟိက်တသိုက်စိုတ်ညိညဓဝ်ရ၊ ဟိုတ်ဏံဟေၚ်ညးတံမိက်သ္ဂောံကဵုကောန်တံဒှ်မၞိဟ်ခိုဟ်အိုတ်ရ၊ ကောန်ဒှ်ကၠုၚ်မၞိဟ်ခိုဟ်မွဲဏောင်ဟီုတှ်ေ တာလျိုင်မၞိဟ်မွဲဂှ် ဆက်ထ္ၜးအာရုပ်ရဴသာ်လဵုညးအဲတီကေတ်မာန်အိုတ်ရ၊ ဟိုတ်ဂှ်ရ ၜိုတ်ဆပိုဲကောန်တံဒှ်မၞိဟ်ခိုဟ်ဂှ်လေဝ် ကၠောန်ကဵုသွက်မိမၜါဟွံဂွံဂှ်လေဝ်နွံဒၟံင်ဗဝ်သအဝ်ရ၊ ညးတံမိက်သ္ဂောံကဵုကောန်တံဒှ်မၞိဟ်ခိုဟ်ဟီုဂှ် ဂုဏ်ဖဵုသွက်ဘဝကောန်တံသက်သက်ရ၊ ဂုဏ်ဖဵုသွက်မိမၜါဂှ်နွံညိညဓဝ်တုဲ '''ကောန်ခိုဟ်ဟီုမ္ဂးဂှ်တှ်ေဗီုလဵုရောယဝ်ဒးသၟာန်တှ်ေ ကောန်တံဒှ်မၞိဟ်ခိုဟ်မွဲတှ်ေ ဒှ်မၞိဟ်ခိုဟ်မွဲဇၞော်ကဵုဒြဟတ်'''ရ။

== '''ဒးကလေင်ရော်ဂုဏ်မိမၜါညိ''' ==
'''(နူဍောတ်ဍောတ်တတေံဂှ် ညးတံလွဳပရာကၠုင်လဝ်ပိုဲကောန်တံစဵုကဵုဇၞော်ဂေါဝ်တိုန်ကၠုင်တုဲ ပိုဲတံလေဝ်ဒးကလေင်လွဳပရာမင်မွဲညးတံစဵုကဵုဗျုထဴဇုတ်စိုပ်တိအိုတ်ညိအဴ)'''

တ္ၚဲဏံယဝ်ရမိမကောန်ဂကူတံသှ်ေလမျီုနွံမံၚ်ဏီမ္ဂးတှ်ေ ပိုဲကောန်တံလေဝ် ဒးကလေင်ရော်ဂုဏ်ညးတံ ဗီုညးတံမင်မွဲလွဳပရာလဝ်ပိုဲဂှ်အိုတ်ညိအဴ၊ မူညးတံကေတ် မူညးတံမိက်သ္ဂောံစသုင်စၞစရောတှ်ေ ပိုဲကောန်တံဒးအာဂၠာဲကေတ်နင်လွဳပရာဖ္ဍိုက်ဗပေင်ကဵုတသိုက်စိုတ်ညးတံကီု၊ ကဵုညးတံဂွံဒုင်ကေတ်တသိုက်စိုတ်ၜိုတ်အခိင်ညးတေံသှ်ေနွံမံင်ဂှ်အိုတ်ညိ၊ ဒးကေတ်စိုတ်ရှ်ေသှ်ေရဴဂဴကလင် အရာမံင်စံင်နာနာတံကဵုဂွံဍိုက်ပေင်ပြေပြံင်တုဲ ဂွံတုပ်ကဵုဘဝပိုဲနူကဵုဍောတ်ဍောတ်တေံမာန်ညိအဴ၊ မိမၜါလွဳပရာမင်မွဲလဝ်ပိုဲကောန်တံဗီုလဵုလေဝ် တ္ၚဲဏံဟေင် ပိုဲကောန်တံသီုညးဖ္အိုတ်လေဝ် စိုပ်ကၠုင်အခိင်ယျဒးလွဳပရာမင်မွဲညးတံပ္ဍဲကဵုအခိင်ဗျုထဴဇရာပွမယဲဍောတ်ယဲဇၞော်မွဲဝါပၠန်ရောင်။


အခိင်ညးတံပြံင်အာဘဝတုဲလေဝ်ကီု ပိုဲကောန်တံဒးသ္ပကုသဵုပါ်ပရအ်ဏာကဵုညးတံကီု၊ ပရေင်ဏံဝွံဒှ်ပရေင်ဒးကၠောန်ပ္ဍဲဂုဏ်မိမၜါမလွဳပရာလဝ်ပိုဲရ၊ ဗီုတံဏံဂှ် သိုင်ဗဒှ်ကဵုပိုဲကောန်တံစိုတ်တေံသောင်ၜး သွက်သ္ဂောံဆက်ကွာ်အာသွက်ဘဝတ္ၚဲဂတမသှ်ေမံင်တံဂှ်ပၠန်ရ၊ ဟိုတ်ဒှ်သာ်ဂှ်တုဲ ပ္ဍဲကဵုတ္ၚဲမိမွဲတ္ၚဲ ကဵုပိုဲကောန်တံဒးတီလဝ်သီုညးဖ္အိုတ်တုဲ သွက်သ္ဂောံဒှ်ဂဥုဲဒြဟတ်မွဲသွုင်ခိုဟ်ခိုဟ်သွက်ဘဝကီု၊ တုဲပၠန် ပိုဲတံဒးလ္ၚတ်ဗ္တောန်ကွာ်ဒၟံင်ပ္ဍဲကဵုဂၠံင်ဍာန်မခိုဟ်အးမွဲတၞုင်တွဵုလၟိုန်တုဲ ဒှ်သွက်ညံင်ရဴကလေင်ရော်မံင်ဂုဏ်ကဵုမိမၜါတံကီုရ၊ ကမၠောန်ဟွံခိုဟ်ပွမကွာ်မ္ၚးဂၠံင်ဍာန်တံ ပွမဟွံကေတ်ဂၠံင်ဍာန်သွက်မိမတံဒးဒှ်ဒဒိုက်စိုတ်တံဂှ်ဖ္အိုတ်လေဝ် တ္ၚဲဏံပိုဲကောန်တံဒးကလေင်ပဠေဝ်ထောံစိုတ်တၟိ ပဠေဝ်ဒ္ဂေဝ်ပွစဳပၞောန်တၟိ လုပ်လွဳပရာမင်မွဲမိမၜါတံအိုတ်ညိ၊ အခေါင်ညးတံညံၚ်ဂွံတုပ်ကဵုအခိၚ်ညးတံလွဳပရာလဝ်ပိုဲနူကဵုဍောတ်ဍောတ်ဍောတ်တေံကီုညိ၊ အခိင်ညးကူစိုပ်ဂွံအာလပါ်ကောန်တံမ္ဂးတှ်ေ ကဵုညးတံဂွံနွံကဵုတသိုက်စိုတ်တွဵုညိ၊ ကဵုညးတံဂွံအီဂြိုင်အကြာသ္ကံရဲညးတံပ္ဍဲကဵုအခိင်တက်ကျာဟီုစိုပ်အာပရောကောန်ဇာတ်တံဂှ်ညိ၊ '''(ဟွံသေင်ညးလ္ၚဵုတံဂှ် ယဝ်ရကူစိုပ်ဂွံအာလပါ်ကောန်တံမ္ဂးတှ်ေ ဍာ်ရမတ်ဇွောဝ်ပေင်မုက်မတ်တုဲရပ်ဂွံပဠောအ်တုဲဂ္စါန်ဇုက်ဍာ်ရမတ်ဂွဖေက်ညးတၞဟ်ဆဵုညာတ်ဒး)''' ၊ ပရေင်ဗီုဏံဂှ် သ္ပဟိုတ်နူကဵုပိုဲကောန်တံဟွံကေတ်ဂၠံင်ဍာန် ပိုဲကောန်တံဟွံဆာန်မိမၜါ ပိုဲကောန်တံဟွံဆာန်ဘဝဇကုအိုတ်တုဲ တီဆဇကုမွဲဓဝ်(အတ္တ) ဒှ်မၞိဟ်သုင်စောဲစဟွံဂွံကော်စကောန်အဝုရ၊ ပိုဲကောန်တံရော်ဂုဏ်လ္တူမိမၜါသာ်ဏံဂှ် ဒှ်ကောန်ခိုဟ်မွဲဗီုမိမတံမိက်သ္ဂောံဆဵုသွက်ဘဝဇေတ်ဇေတ်ရ၊ စနူတ္ၚဲဏံတုဲ အတိုင်သဘာတဟေင် ဘဝဂှ်ဆက်ကွာ်အာဒၟံင်အတိုင်သဘာဝဍေံရ၊ မိမပိုဲချိုတ် ဟွံလအ်ပိုဲကောန်ဏံလေဝ်ဗက်ချိုတ်အာ သှ်ေဒၟံင်ကောန်ဇာတ်ပိုဲကောန်စဴစေက်ပိုဲတုဲ ဍေံတံလေဝ်သုင်စောဲဘဝအတိုင်သဘာဝပၠန်ရ၊ ဣဏံဟီုဂှ်သဘာဝဇေတ်ဇေတ်ဘဝဍာံဍာံဇၟာပ်ညးအဲဒးဆဵုကေတ်မာန်ဖ္အိုတ်ရ။



'''မိဟီုမ္ဂးဂှ်ဒှ်ညးသိုင်မာန်ပ္တိုန်လဝ်ဂၠးကတ်ဏံ'''

မိပိုဲတံဇေတ်ဇေတ်ဟီုဂှ်ဗီုလဵုရောတှ်ေ မိယာဲမွဲဟေင်ရဒှ်ညးသိုၚ်မာန်ပ္တိုန်လဝ်ဂၠးကဝ်ဇၞော်ဏံကီုရ၊ ယဝ်ရမိယာဲဟွံမွယ်တှ်ေ အလုံသဗ္ဗနာနာဂွံတိုန်တဴအာမာန်ဂှ်ဒှ်အာဟွံမာန်ရ၊ မိယာဲမွဲဟီုဂှ် ဒှ်ညးဒုင်ဒဒိုက်ဂၠိုင်နူကဵုအပါမွဲတုဲ ဒှ်ညးဂံင်သၠးဖဵုအတ္တသွက်ကောန်တံ(၂၄)နာဍဳကီုရ၊ မိယာဲလ္ၚဵုတံ ၜံင်ပၟတ်ဒးချိုတ်အာလေဝ်နွံတဴမဂၠိုင်ရ၊ တြုံဗြဴပြးဆာဲဂွံအိန်ထံင်တၟိကီုလေဝ် ကောန်ဇာတ်တံဂှ်နွံဒၟံင်ပ္ဍဲလပါ်မိယာဲဖ္အိုတ်ရဂၠိုင်၊ အပါဟီုဂှ် ၜိုန်ဆရေင်တၠုင်ဖဵုဍောတ်ဍောတ်သောဲသောဲညိညကီုရ၊ လ္ၚဵုဂှ်ဗြဴဗုင်တိတ်ဟီုမံင်ဂွံမိင်ဂှ်လေဝ် ညးလဵုဒှ်အပါကောန်ၚာ်တံလေဝ်ဟွံတီတုဲ မိယာဲမွဲပၠန်ဟေင်ရဒးဆက်ကေတ်တာလျိုင်မင်မွဲလွဳပရာအာကောန်တံပၠန်ရ၊ လပါ်မၞိဟ်တြုံဂွံလွဳကောန်တံဂှ်နွံအောန်မံင်တုဲ ဗွဲမဂၠိုင်တှ်ေမိယာမွဲဟေင်ရဒှ်ညးလွဳပရာကောန်ဇာတ်တံရ၊ ယဝ်ရးဟီုကၠးကၠးသောင်သောင်တှ်ေ '''အပါနွံလပါ်မ္ၚးတုဲ မိယာဲမွဲဟေင်ရနွံလပါ်သွက်ကောန်တံရ၊'''  ဥပမာ − မိမ ၊  ယာဲအပါ ၊  မိယုအပါယုဗွဲတုန်ဂှ် မူဟိုတ်မိယာဲမွဲဒးကော်စွံလဝ်ဗွဲမလိက်ကၠာရောတှ်ေဆဵုကေတ်မာန်ရ၊ ညံင်ရဴပ္ဍဲအဝေါင်ပၞာန်ကီုလေဝ် '''ၝောံဒပ်မွဲၝောံဒပ်ၜါလေဝ်ညးကော်စရ၊ ၝောံဒပ်ဏံဂှ်ပ္ဍဲဂကူသေံတံသုင်စောဲမံင်စဵုကဵုတ္ၚဲဏံရ'''၊ ညံင်ရဴ'''ၝောံတဲၝောံဇိုင်'''ပိုဲမၞိဟ်ဏံကီု '''စၞးဒးကော်ၝောံတဲၝောံဇိုင်ဂှ် မူပရောဟွံကော်ကၟက်တဲကၟက်ဇိုင်ရော၊'''  ယဝ်ကော်ကၟက်တဲကၟက်ဇိုင်တှ်ေကၠိုဟ်မံင်အိုတ်ဏီဟာ ၊  ဒၞာဲဏံလေဝ်ၝောံဟီုဂှ်ဒှ်စၞးဗြဴလေဝ်ဟီုစဂွံရ၊ ဣဏံလေဝ်ၝောံဒးနွံမံၚ်ဂတပၠန်ရ၊ '''(ဟိုတ်ၝောံဒးမံၚ်ဂတဂှ်လေဝ် ညးလဵုမွဲ ဂၠာဲဟိုတ်ဖဵုမာန်တှ်ေ လဴစကီုညိအဴ)၊'''    ဟွံအိုတ်ဏီပုဟ် ဆက်နွံအာညိညဏီ၊  ညံၚ်ရဴခၟတ်ဂြုန်စၟစၟောန်တံဂှ်လေဝ် မူပပိုဲဒးဟီုစၝောံဍေံနွံမံၚ်ဒၞာဲလဵုရော၊ ကၟက်ဍေံနွံမံင်အလဵုဂှ်လေဝ်မွဲတုဲမှဟွံကေင်မိင်မွဲလှ်ေဏီရ၊ နူပိုဲဍောတ်ဍောတ်ကေင်ဍန်ကတုဲ အခိၚ်ဍန်ဂွံကဇၞော်ဇၞော်တှ်ေ ပိုဲကော်စၝောံကရ၊ ယာဲကလေဝ်ဟီုရ၊ ကၟက်ကဂှ်ရဲပိုဲဍန်ကညးမွဲမှဟွံဟီုအိုတ်ရ၊  လပါ်ဍာ်တုဲယျတှ်ေ ဟီုစလပါ်သတ်တၠသၞေင်ညိညကီုဏောင်၊ ပိုဲဆဵုမံင်စာင်အဒါတံဂှ် အပါအဒါစာင်တံနွံမံင်မွဲစွံကီုဟာ ဆဵုဒၟံင်ဂှ်မိယာဲစာင်တံအဒါတံသၟးရလွဳပရာမံင်ကောန်လၟေင်လၟေင်တ္ၚဲတွဵုရ၊ ကောန်စာင်ကောန်အဒါတံဂှ် ဍေံတံဟွံတီညးလဵုဒှ်အပါဂှ်ရော၊ ကောန်ကၠဵုတံလေဝ်သာ်ဏံကီုရ မိယာဲမွဲဟေင်ရမင်မွဲလွဳပရာမံင်တံ ညးလဵုလုပ်ကၠုင်ဗဒဲါကောန်ကၠဵုဂှ်ဏောၚ်တှ်ေ မိယာဲကၠဵုတံကဳဟွံကဵုအခေါင်လုပ်ရပ်ကောန်ကၠဵုတံရ၊ ဣဏံဂှ် ဆဵုကေတ်ကၠးကၠးရဂှ် အပါမွဲနွံမံင်အလဵုရောကောန်ကၠဵုတံဟွံတီရ၊ ကောန်ကၠဵုတံတီဆမိယာမွဲဟေင်ရဒှ်ညးတၠဂုဏ်ဇၞော်မဟာတဴဗွဲမလောန်ရ၊  '''ဟိုတ်ဏံဟေင်ရ မိယာဲဟီုမ္ဂးဂှ် ဒှ်ညးသိုင်မာန်ပ္တိုန်လဝ်ဂၠးကဝ်ဇၞော်ဏံကီုရ။'''   အပါဟီုဂှ်ပရေံအာဟွံသေင်ပုဟ်ဏး ယဝ်ရဒးပါ်ပဲါစမ်ရံင်ဂွံတီတှ်ေ မိယာဲမွဲဂုဏ်ဖဵုနွံလ္တူကောန်ၜိုတ်ဂလိုင်လဵုရောကီုရ။













ချူလဝ်ဟွံအိုတ်ဏီ−ဆက်ချူအာသိုက်က်ရ၊  ချူတုဲဒှ်ဟေၚ်  မလိက်ပၞောန်ဏံဟွံမွယ်ရ။


















== နိဿဲ ==
[[Category:!Main category]]

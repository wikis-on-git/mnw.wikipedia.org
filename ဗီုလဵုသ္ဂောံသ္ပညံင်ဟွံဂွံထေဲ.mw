'''ဗီုလဵုသ္ဂောံသ္ပညံင်ဟွံဂွံထေဲ''' −  ဝိညာဏ်ထဝ် မန်ထေန်


လိက်အုပ်မွဲမၞုံယၟု−(ဗီုလဵုသ္ဂောံသ္ပညံင်ဟွံဂွံထေဲ)မဒှ်ကီုရ၊ လိက်အုပ်ဏံဝွံ ဒှ်တဴသ္ကံတဲခိုဟ်မွဲသွက်ကောန်ဂကူဗုဒ္ဓဘာသာပိုဲတုဲ သွက်သ္ဂောံသုင်စောဲဘဝဂွံဆဵုတသိုက်ဇေတ်ဇေတ်မာန်ပ္ဍဲဍာန်ဗုဒ္ဓဘာသာမွဲရ၊ ဒှ်နဲကဲခိုဟ်မွဲသွက်သ္ဂောံပြိုင်ပ္ကာန်ကဵုပြသၞာဇၟာပ်ဇၟာပ်တ္ၚဲဏံခိုဟ်မွဲကီု၊ ယဝ်ရပိုဲဏံမိက်သ္ဂောံဒှ်ကောန်ကွးနာဲပိုဲဗုဒ္ဓမ္ဂးတှ်ေ လိက်အုပ်ဏံမွဲဍောတ်ဂှ်ထေက်ကဵုဒးသ္ပသ္ကံတဲအိုတ်ညိအဴ။


လ္ပမံင်လအ်တုဲ ဇၟာပ်ညိအဲစွံသမာဓိမွဲချိန်ခဏ ရာန်ကေတ်အခိင်မွဲလစုတ်တုဲ ပိုဲလုပ်ဗှ်လိက်အုပ်ဏံစိုအ်။


'''နိဒါန်လိက်'''

လိက်အုပ်ဍောတ်ဏံမၞုံယၟု'''(ဗီုလဵုသ္ဂောံသ္ပညံင်ဟွံဂွံထေဲ)'''အုပ်ဏံဝွံ ပ္ကောံလဝ်မအရေဝ်ဝေတ်ဒၠောံဗ္တောန်နဒဒှ်ကောန်ဗုဒ္ဓဘာသာမွဲတုဲ ဒှ်တဴဖဵုသွက်ဘဝပိုဲတံသီုညးဖ္အိုတ်ကီုရအဴ၊ မအရေဝ်ပ္ဍဲကဵုလိက်အုပ်ဏံဝွံ ဟီုလဴစိုပ်အာဗီုဂွံဗ္စာရဏာဒုဟ်ထေဲပိုဲတံနာနာသာ်ကီု၊ သွက်သ္ဂောံဒ္ဂေတ်ဝေတ်ဗ္တောန်ညံင်ဒုဟ်ဂွံလာဲလေၚ်အာနူကဵုဓဝ်ဒုဟ်ထေဲတံဂှ်တုဲ ဂွံက္တဵုဒှ်ကၠုင်မၞိဟ်ထေဲကဵုညးတၞဟ်ဟွံလေပ်မွဲကီုရ။


ဖျုန်လိက်အုပ်ဏံဝွံ ထေက်ကြိုက်ကဵုအၚာပ်စိုတ်သွက်မၞိဟ်တ္ၚဲဏံသွက်သၟတ်တ္ၚဲဏံခိုဟ်အိုတ်တုဲ ကေတ်ကၠုင်အခိၚ်အကြာကမၠောန်ၜိုတ်သၠးချူဇန်ပ္ကောံကၠုင်လဝ်လိက်ဏံမွဲအုပ် သွက်သ္ဂောံဒှ်ပရင်တဲခိုဟ်အိုတ်သွက်ကောန်ဂကူဗုဒ္ဓဘာသာတံကီု၊ ဒှ်သွက်သ္ဂောံသုင်စောဲအာပ္ဍဲဘဝလၟေင်လၟေင်တ္ၚဲသွက်ကောန်ဂကူတံနကဵုဂၠံင်ဍာန်ဓရ်တပ်အးမွဲတၞုင်ကီုတုဲ ညံင်ကဵုပိုဲကောန်ဂကူတံသီုညးဖ္အိုတ်ဂွံကွာ်ဗက်အာဂၠံင်ဍာန်အပါပိုဲဂေါတမလးလဝ်မွဲတၞုင်သွက်ပိုဲကောန်တံရ။


လုပ်ဗှ်ဖျုန်လိက်စိုအ် −−−− ကျာ်တြဲနာဲပိုဲဗုဒ္ဓဝွံ ဒှ်တဴသာသာဍိုက်ပေင်ကဵုမေတ္တာမွဲကွေံကွေံရ၊ နာဲပိုဲညးဍိုက်ပေင်ကဵုဓရ်နွံတဴမွဲသာ်ပၠန်ဂှ်တှ်ေ ညးတၠဂရုဏာဇၞော်အိုတ်မွဲတုဲ ဟိုတ်ဏံရပိုဲကောန်ဂကူဗုဒ္ဓဘာသာတံသီုညးဖ္အိုတ်လေဝ် ဒးဒုင်ဝေတ်ဗ္တောန်ကေတ်ကၠုင်ညံင်ဂွံနွံကဵုဓဝ်ဂရုဏာမွဲတုဲ သွက်သ္ဂောံရီုဗင်ညးမွဲကဵုညးမွဲ သီုစိုတ်သီုကာယတုဲ နွံကၠုင်ကဵုမေတ္တာလ္တူညးသ္ကံလၟိုန်ရ၊  '''(ရံင်ကဵုအခိင်အခေတ်ကာလဒေသပူဂဵုမွဲမွဲတုဲ သုင်စောဲစကာမေတ္တာဂရုဏာဏံညိပ္ဍဲနာဍဳမိဏေတ်စက္ကဏံ)။'''


မေတ္တာဟီုမ္ဂးဂှ် ဒှ်သွက်ဂွံဒစဵုဒစးကဵုဓဝ်ထေဲတံမဒှ်ရ၊ ဓဝ်ထေဲဏံမွဲရဒှ်တဴသၞသတြုပလီုတဴဓဝ်မေတ္တာညံင်ဟွံဂွံက္တဵုဒှ်မံက်ဂတဝ်ကၠုင်မာန်ရ၊ ညးလ္ၚဵုတံဂှ်ဒှ်တဴမၞိဟ်ထေဲပြဟ်စိုတ်ပြဟ်တုဲ ပ္ဍဲကဵုအခိင်ထေဲတိုန်ဂှ်ဟေင် အရာကၠောန်သ္ပဟီုဂးနာနာတံဂှ်လေဝ်မ္ၚိုဟ်ကြံင်တိတ်ဟလုတ်အာကီု၊ ကၠောန်ဗဒှ်ကဵုအရာနာနာလီုလာ်စာ်ထောင်ကၠုင်မာန်လောဲလောဲကီု၊ မုဂွံဗဂဵုလဟဵုကၠောန်သ္ပလေဝ်ဍာန်ပိုတ်ဒၟံင်တုဲ စိုတ်တေံဟွံညိင်ဝတ်ဟွံၜိုဟ်သိုဟ်ထေဲတိုန်ထေဲအာဂၠိုင်ဂၠိုင်တုဲ ဒှ်ကၠုင်ပြသၞာနာနာဒၟာနူကဵုစိုတ်ဇကုလောဲလောဲရ၊ ပ္ဍဲအခိင်အဃောမထေဲတိုန်ဒၟံင်ဂှ်လေဝ် မေတ္တာဟီုဂှ်ကၠေံပၠိုတ်စိုပ်အာအရောပ်လဵုဟွံတီအိုတ်ရ၊ မေတ္တာတံဂှ်လေဝ်အာအေပ်ဇူထောံအိုတ်ရ၊ လပါ်ဓဝ်ထေဲဂှ်ပၠန်လေဝ် သီုကဵုဟွံမွဲယ်ဗၟိက်ကဵုဍေံမွဲသာ်ဟေင် ဗွဲတၟေင်ဍေံမံက်တိတ်ကၠုင်မာန်လောဲလောဲတုဲ အုပ်ဓလီုဂွံလဝ်ဘဝပိုဲဏံဖ္အိုတ်ရ၊ ဟိုတ်ဒှ်သာဲဂှ်တုဲ နဲကဲဂတာပ်အခေတ်ခိုဟ်အိုတ်သွက်သ္ဂောံဂစိုတ်သ္အးကၠေံဓဝ်ထေဲတံညံင်ဂွံအိုတ်အးအာပ္ဍဲစိုတ်ပိုဲဏံဟီုဂှ်တှ်ေ ဗီုဂွံဗ္စာရဏာနာနာ ဗီုလဵုဂွံဝေတ်ဟီုလဴဗ္တောန်ကဵုပိုဲတံပၠန်ဂှ် ဆက်ဗှ်အာညိအဴ။


'''နဲကဲ(၁)'''

'''(ဒးကူချပ်ဂုဏ်ဖဵုနာနာဒးလီုလာ်အာဒၟာနူကဵုပိုဲဒှ်မၞိဟ်ထေဲပြဟ်စိုတ်ပြဟ်မွဲ)'''

ဒးကူချပ်ဂုဏ်ဖဵုနာနာဒးလီုလာ်ကၠုင်ဒၟာနူကဵုပိုဲဏံဒှ်မၞိဟ်ထေဲပြဟ်စိုတ်ပြဟ်မွဲဟီုဂှ် −−−−

(က) − ဒးဗ္တောန်ဒၟံင်စိုတ်ပိုဲဏံတွဵုဟီုဂှ်တှ်ေ နာဲပိုဲဗုဒ္ဓဝွံ ဒှ်တဴညးတၠမဟာဂရုဏာမွဲတုဲ ဗ္တောန်ဟီုလဴကဵုကောန်ဗုဒ္ဓဘာသာတံညံင်သ္ဂောံဒှ်မၞိဟ်တၠမေတ္တာမွဲရ၊ ပိုဲတံတီထေဲမံင်သၟးတုဲဟွံထပၠိုတ်ထောံပၟတ်ဓဝ်ထေဲဂှ်တွဵုဏောင်တှ်ေ ဣဏံဟီုဂှ် ဒှ်တဴပိုဲတံဟွံဒ္ဂေတ်ဗက်ဗီုအရေဝ်ဝေတ်ဗ္တောန်နာဲပိုဲဗုဒ္ဓကီုရ၊ ဟွံကၠောန်သ္ပကွာ်ဗက်ဗီုကဵုဂၠံင်ဍာန်နာဲပိုဲကီုတုဲ ဟွံထေက်ကဵုဒှ်ကောန်ကွးနာဲပိုဲသၟးဟွံက သီုကဵုဟွံဒှ်တဴမၞိဟ်ဗီုကောန်ဂကူဗုဒ္ဓဘာသာမွဲရ၊ ဟိုတ်ဒှ်သာ်ဂှ်တုဲ ပိုဲတံထေက်ကြိုက်ဒးပဠေဝ်စိုတ်ပိုဲကောန်ဂကူတံ ညံင်သ္ဂောံဒှ်ကောန်ကွးဆာန်နာဲပိုဲအိုတ်တုဲ ဂွံကိတ်ညဳဒုင်ယၟုကောန်ဂကူဗုဒ္ဓဘာသာဍာံဍာံခိုဟ်ခိုဟ်မွဲမာန်ရ။


(ခ) − နာဲပိုဲဗုဒ္ဓဗ္တောန်ဟီုလဴလဝ်ဂှ် မၞိဟ်မထေဲတိုန်ဗွဲကိုပ်ကၠာဂှ်ဒှ်တဴမၞိဟ်ဗၠေတ်မွဲရ၊ တုဲတှ်ေပၠန်လေဝ် မၞိဟ်ဟွံမွယ်ကဵုသတိတံဂှ်ဟေၚ်ရဒးအလီတုဲ ထေဲဗက်အာဗီုဍေံဂှ်အိုတ်မွဲစွံရ၊ '''(ညးဟီုကေင်မိၚ်မံင်ဂှ် ကၠဵုမွဲကဳတုဲယဝ်ပိုဲကဳဗက်တှ်ေဒှ်ကၠဵုကဳၜါရ၊ ဂလာန်ဝွံထေက်ကဵုဒးဂွံသတိအိုတ်ညိဏး)၊'''   ဟိုတ်ဒှ်သာ်ဂှ်တုဲ ညံင်ရဴသိုန်မာန်ပတိုန်ကေတ်ဓဝ်ပရေံဓဝ်မယုတ်တံဂၠိင်သ္ၚောဲဂၠိုန်တိုန်ကၠုင်ညးသ္ကံအိုတ်ရ၊ ဗီုဏံဂှ်ဒှ်စိုတ်ဂၠုဓီုတုဲ ဒှ်တဴမၞိဟ်ပရေံနူကဵုမၞိဟ်မထေဲကိုပ်ကၠာအိုတ်ဂှ်ဏီရ၊ ပိုဲတံလ္ပဒုင်ကေတ်ယၟု သီုဒှ်မၞိဟ်ပရေံသီုဒှ်မၞိဟ်ဒိုဟ်ဂၠုဓီုမွဲတွဵုညိ၊  အခိင်ဆဵုတီညာတ်ကေတ်ညးမွဲလပါ်တေံထေဲတိုန်ကၠာတှ်ေ ပိုဲဏံလ္ပထေဲဗက်အာဍေံတွဵုညိအဴ၊ ယဝ်ပိုဲထေဲဗက်ဗီုဍေံကီုတှ်ေ ညံင်ရဴကၠဵုၜါကဳကိတ်ညးသ္ကံတုပ်တုပ်ရ၊ မၞိဟ်ထေဲကိုပ်ကၠာဂှ် ဒှ်မၞိဟ်ဂၠုဓီုမွဲတုဲ သီုကဵုဟွံမွယ်ကဵုဗဟုသုတအရာသုင်စောဲဘဝတုဲ ဖဵုနာနာလေဝ် မၞိဟ်ထေဲပြဟ်တံဂှ်လီုလာ်အိုတ်ပိုတ်ကၠုင်မာန်ရ၊ မၞိဟ်ထေဲပြဟ်တံဂှ်လေဝ် စိုတ်ဍေံတံဟိုတ်ဖဵုအောန်လောန်တုဲ သုင်စောဲစကာအရီုစိုတ်အတ္တပူဂဵုဂၠိုင်တုဲ ညးလဵုမံင်ဗ္ဒဲါဍေံတံဂှ်တှ်ေ ဟွံမွယ်ကဵုတသိုက်ကွေံကွေံရ၊  ဇေတ်ဇေတ်ဂှ်တှ်ေ မၞိဟ်ဗွဲမဂၠိုင်ဟွံဒးစိုတ်မၞိဟ်ထေဲပြဟ်စိုတ်ပြဟ်ရ၊  အိန်ထံင်လ္ၚဵုဂှ် ဒှ်သၞတင်ကယျာင်ညးသ္ကံမိင်မံင်တွဵုဂှ်တှ်ေ'''(ယဝ်အဲတီမံင်ဗှ်ေစိုတ်ပြဟ် ဒှ်မၞိဟ်ထေဲပြဟ်တှ်ေအဲဟွံပံင်ကဵုဗှ်ေ)'''သာ်ဏံလေဝ် ဂကောံအိန်ထံင်တံဂှ် ဒးဆဵုအာပြသၞာပ္ဍဲဘဝလၟေင်လၟေင်တ္ၚဲဟွံပိုတ်သ္ကုတ်ရ၊  ဗီုလဵုသ္ဂောံသ္ပရော ဆာန်ပံင်အာညးသ္ကံဂွံကၠုင်ကောန်ပိပန်ယျတှ်ေ ဒးဆက်ပံင်အာညးသ္ကံရလေဝ်၊ ယဝ်ညးတၞဟ်တီဇကုဒှ်မၞိဟ်စိုတ်ထေဲပြဟ်ဏောင်တှ်ေ ကမၠောန်ဇၞော်ကဵုဒြဟတ်ဂှ် ဟွံလုပ်စိုပ်အိုတ်တုဲ သီုကဵုဟွံမွယ်ကဵုၚုဟ်မးမၞိဟ်ပ္ဍဲမတ်ညးတၠပညာတံရ။


(ဂ) − နာဲပိုဲဗုဒ္ဓဗ္တောန်ဆက်အာပၠန်ဂှ်တှ်ေ ယဝ်ရညးတၞဟ်ထေဲကၠုၚ်ကဵုပိုဲဏံတှ်ေ ပိုဲဏံဂှ်လ္ပထေဲဗက်အာဍာ်ဍေံဂှ်တွဵုညိ၊ ယဝ်ရကောန်ဂကူတံကၠောန်ဂွံဗီုဏံတှ်ေ ဒှ်မၞိဟ်ဇၞးတဴပေဲါပၞာန်ဏံရ၊ ပေဲါပၞာန်ဗီုဏံဂှ်မၞိဟ်ဂွံမာန်ကေတ်ဇၞးဍေံဂှ်နွံအောန်တဴဗွဲမလောန်ရ၊ ပ္ဍဲကဵုအခိင်ပိုဲတီညးမွဲလပါ်ဂှ်ဗီုပြင်ပြံင်သၠာဲဗၠေတ်ပကတိမ္ဂးတှ်ေ လပါ်ပိုဲဏံဂှ်ဒးနွံကဵုသတိဟေင်တုဲ မင်မွဲလဝ်စိုတ်ပိုဲလ္ပကဵုယောင်ယာအာဇၟာပ်စက္ကဂှ်ညိ၊ ဟွံထေက်ကဵုဗက်ထေဲအာကဵုဍေံတုဲ ဒှ်တဴဂွံကၠောန်ဗဒှ်ဖဵုသီုညးၜါလပါ်ကီုရ၊ လဆောဝ်လဆောဝ်တှ်ေ ဓဝ်ဍာံဟီုဂှ် ၜိုန်ရပိုဲဏံဟွံကလေင်ကယျာင်ဗက်ထေဲကဵုဍေံကီုလေဝ် ပိုဲဏံတီကေတ်ညးမွဲဓဝ်သ္ၚိတ်သ္ၚိတ်တုဲ ယဝ်ရဖဵုဍေံအောန်တီကၠးဏောင်တှ်ေ ဒးပဲါစ္ဍးတိတ်အာနူမၞိဟ်ဂကောံတံဂှ်ထေက်ရ၊ ယဝ်ရပိုဲမံင်ဒၟံင်ကရောံဍေံဆက်အာလအ်လအ်တှ်ေ ဓဝ်အေင်ဒုင်ပိုဲမၞိဟ်ဏံဟီုဂှ်နွံကဵုအခိင်အိုတ်တုဲ ဖေက်လုပ်ဒၞက်ဍေံလောဲလောဲရ၊ ပိုဲဏံဂှ် ကျာ်တြဲတၠအရှိုန်ဟွံသေင်တုဲ ဒှ်ပုထုဇန်မၞိဟ်သာမညဏောင်တှ်ေ ဒးစွံသတိဓဝ်အေင်ဒုင်ဏံရ၊ ဟိုတ်ဒှ်သာ်ဂှ်တုဲ  ပိုဲကောန်ဂကူဗုဒ္ဓဘာသာတံသီုညးဖ္အိုတ်ဂှ် လ္ပဒးဒုင်ကျထောံပေဲါပၞာန်ဏံဂှ်အိုတ်ညိအဴ၊  ထေက်ကဵုဒးဒှ်မၞိဟ်အံင်ဇၞးပေဲါဗ္တိုက်ဓဝ်ထေဲဏံဂှ်ညိ၊ တုဲတှ်ေ ဒးဒှ်တဴမၞိဟ်ညးသိုင်ပတိုန်ဂုဏ်ဖဵုနာနာဂှ်ညိ၊ လ္ပကဵုဒှ်မၞိဟ်ဟလိုင်ပ္တိုန်ဓဝ်မ္ၚိုဟ်ကြံင်ဟွံပေင်စိုတ်ညးမွဲကဵုညးမွဲဂှ်ညိ၊ ယဝ်ရပိုဲကောန်ဂကူတံပွမထေဲဂှ်နွံမံင်ဏီဟွံအိုတ်ဏောင်တှ်ေ ဆက်ဗ္စာရဏာကေတ်နဲကဲၜါပၠန်ညိအဴ။


'''နဲကဲ(၂)'''

'''ဗ္စာရဏာဒုဟ်ဒဏ်မကၠုင်နူကဵုထေဲ'''

မၞိဟ်မထေဲပြဟ်တံဂှ် ပ္ဍဲဘဝလၟေင်လၟေင်တ္ၚဲဍေံတံဂှ်လေဝ် ဟွံမွယ်ကဵုတသိုက်စိုတ်ကွေံကွေံရ၊ အခိင်ဍေံတိက်လေဝ်နွံကဵုဒဒိုက်စိုတ်နာနာမာန်ရ၊ သွက်မၞိဟ်စိုတ်ပြဟ်ထေဲပြဟ်တံဟွံတီမွဲသာ်ဂှ် ပွမထေဲပြဟ်ဏံဂှ်ဒှ်တဴအန္တရာဲကဵုဘဝဇကု ဒှ်တဴအန္တရာဲကဵုဂကောံအိန်ထံင်ဇကု  ဒှ်တဴအန္တရာဲကဵုဂကောံဘာသာဇကုမာန်လောဲလောဲတုဲ စိုတ်ဍေံတံဂှ်လေဝ်ဒှ်ကၠုင်သရမွဲ အ္စာဂဥုဲစောန်စောန်တံကၠုင်လွဳလေဝ် လွဳဗၠးမာန်ဂၠံင်ဍာန်ဟွံမွယ်ရ၊ နဲကဲလွဳဗၠးမာန်ဂှ်တှ်ေ ဒးတီကၠိုဟ်ဟိုတ်ဖဵုကဵုဂၠိုင်ဂၠိုင်တှ်ေ စိုတ်ဒှ်မံင်သရပ္ဍဲတေံဂှ်ပူဂဵုတံဂှ်ဟေင်လွဳကေတ်ဗၠးရ၊  ဇကုပိုဲဏံပိုဲဒးလွဳကေတ်ကေတ်ရ။


လၟေင်လၟေင်တ္ၚဲဏံပိုဲဂွံဆဵုဒၟံၚ်တွဵုရဟွံသေင်ဟာ၊  နူဍောတ်ဍောတ်မိမပိုဲညးတံဒှ်သၞညးသ္ကံကီု၊  ပရေင်ပရောမွဲမွဲ ညးမွဲလပါ်ဂှ်ဟွံတီကၠးတုဲ ဗီုဆဵုဗီုဟီုလက်ဒေါန်စုတ်ပေင်ပြးကီုရ၊  အခိင်တီဓဝ်ဍာံဂှ်တှ်ေဗၠေတ်မံင်တုဲ  အရာအဃောမထေဲဒှ်သၞလောန်ကၠုင်ဗွဲကိုပ်ကၠာဂှ်မုဖဵုနွံရော၊  ထၟာဲပုင်ပ္ၚာင်စပုင်အပါကၠဟ်ဖျေံတိထ္ကးအာအိုတ်တးဂှ်ကလေင်ကေတ်ဂွံမံင်ဏီဟာ၊ ဣဏံဒုဟ်ထေဲပြဟ်ပ္ဍဲဘဝအဲညးချူလိက်ဏံဂွံဆဵုကၠုင်၊  −−  ပ္ဍဲကဵုတ္ၚဲဏံလေဝ် ဇၟာပ်ညးအဲထေင်ဗၠေတ်မှာကၠုင်ဒၟာနူစိုတ်ပြဟ်ထေဲပြဟ်တံဂှ်နွံတဴသီုညးဖ္အိုတ်ရအောန်ကဵုဂၠိုင်၊  ယဝ်ဒှ်မၞိဟ်ထေဲအောန်ထေဲလဇုဲဏောင်တှ်ေ ဂွံဒုၚ်ကေတ်ဂုဏ်ဖဵုနာနာသာ်ပ္ဍဲဘဝလၟေင်လၟေင်တ္ၚဲသက်ပ္တောံၜိုတ်ဟွံမွယ်ရ၊ ဟိုတ်ဒှ်သာ်ဂှ်တုဲ ဇၟာပ်ညးအဲလေဝ် ဒးနွံကဵုဟိုတ်ဖဵုကဵုဂၠိုင်ဂၠိုင်ညိ၊  ထေဲဟီုဂှ် ယဝ်ချူလဝ်ဂွံတှ်ေချူစွံလဝ်ပ္ဍဲစၞာံဇကုပိုဲ ညံင်ကဵုပိုဲထပက်အင်ယန်ရုပ်ကၞုဲရုပ်ကၠရုပ်ကၠဵုတံတှ်ေ တၟေင်ဒှ်ဖဵုကဵုမံင်သတိသွက်ပိုဲဏံခိုဟ်အိုတ်မွဲရ၊  ဇၟာပ်ညးအဲလ္ပဝိုတ်ထောံညိ။


လ္ၚဵုဂှ် ပ္ဍဲအခိင်ဒေါသမံက်တိတ်ကၠုင်ဂှ် မူရောဟွံတီမွဲသာ်အရာလဵုဒှ်ဖဵုအရာလဵုဒှ်ဒုဟ်တုဲ ထေဲတိုန်ညးသ္ကံရံင်ဟွံညာတ်ဟိုတ်ဖဵုအိုတ်ရ၊ စိုတ်ထေဲဂှ်အုပ်ဓလီုလဝ်အလုံခန္ဓမွဲဖ္အိုတ်တုဲ အလုံခန္ဓကာပိုဲဏံမွဲဖအိုတ်ဂှ်ဂၠုဓီုအာကီုရ၊ မၞိဟ်ထေဲကၠာဂှ်ဒှ်ဒေါသက္တဵုဒှ်တုဲယျတှ်ေ အရာလဵုကၠောန်ဝါတ်ဂှ်ဒှ်ကမၠောန်ကၠောန်သ္ပလောဲသွာတဴတုဲ ပ္ဍဲအခိင်ထေဲပြေဂှ်ဟေင် ညးဒးဒုင်ဒဒိုက်အရာမကၠောန်သ္ပဏာနာနာသာ်တံဂှ် ခန္ဓဇကုပိုဲဏံပၠန်ရ၊  ထေဲကၠာအိုတ်ဂှ် ထ္ၜးကေတ်အစောံစရာဲသွံစမုက်မတ်ညးသ္ကံ၊ ပ္ဍဲအခိင်ဓဝ်ထေဲဂှ်ထ္ၜးတဴရုပ်ရဴပေင်ပေင်ဂှ်ဟေင် ညံင်ရဴကုတ်ကအ်ဇြောတ်ဆီညးသ္ကံမာန်ရ၊ ပ္ဍဲကဵုစက္ကဂှ်ဟေင်ရမူရောဟွံဖေက်တဴမွဲသာ်တုဲ ရုဲကၠဟ်ပ္တိတ်နင်မအရေဝ်ပသပသအုဲအုဲအရာဟွံမွယ်ကဵုဓဝ်မဂွညးသ္ကံအိုတ်ရ။


မၞိဟ်စိုတ်ပြဟ်ထေဲပြဟ်ဏံဂှ် ဂစိုတ်မိမၜါလေဝ်ဒှ်လေပ်မာန်မံင်ရ၊ ဂစိုတ်ခမဳသင်တံလေဝ်လောဲသွာမာန်ရ၊ သွက်မၞိဟ်အောန်ကဵုဒေါသဒေါသနွံအောန်တံဂှ် ဒဒိုက်စိုတ်ဒဒိုက်ကာယဟွံဟွံမွယ်ဗွဲလက္ကရဴရ၊ ပွမထေဲဏံဂှ်ထ္ၜးကၠုင်ဒုဟ်ဒဏ်နာနာသာ်မာန်ရကီု၊  ညံၚ်ရဴပ္ဍဲဘဝတ္ၚဲဏံကီု ပ္ဍဲကဵုပုံအာဂီုတံဂှ်ကီု ထ္ၜးကၠုၚ်ကဵုဓဝ်ပွမထေဲကဵုပိုဲတံဂွံတီနွံကၠုၚ်ဂှ်ကီုတုဲ ကၠောန်ဗဒှ်ကဵုဖဵုနာနာလီုလာ်စာ်ထောင်အာနူညးမွဲထေဲပြဟ်စိုတ်ပြဟ်တံဂှ်မာန်ရ၊ ဟိုတ်ဒှ်သာ်ဂှ်တုဲ ထေက်ကြိုက်ပိုဲတံဒးဂစိုတ်ထောံဓဝ်ထေဲဏံအိုတ်ညိ၊ လ္ပဂိုင်ဒေပ်စွံလဝ်ဍေံပ္ဍဲခန္ဓပိုဲဏံအိုတ်ညိ၊ ဍေံဂှ်မိမအပါနော်မိနော်ပိုဲဟွံသေင်ပုဟ်၊ တံၚ်ဂြဲပ္တိတ်ကေတ်တုဲ အာကၠဟ်ထောံပ္ဍဲဇောဝ်ကြုင်ၜဳဇၞော်တေံအိုတ်ညိ၊ ပွမထေဲပြဟ်ဟွံမွယ်ကဵုဟိုတ်ဖဵုတံဂှ် ဒှ်ဆအရီုမွဲဍောတ်ကီုတုဲ ယဝ်ပိုဲတံဟွံဆက်ဗဂဵုလဟဵုအာကဵုဍေံမ္ဂးတှ်ေ အရီုထေဲတံဂှ် ဍေံဂွံဂၠိုင်တိုန်မာန်ဂှ်ဂၠံင်ဍာန်ဟွံမွယ်ရ၊ ဥပမာမွဲဂှ်တှ်ေ −−  ၜိုန်ရပိုဲဏံဒှ်မၞိဟ်ထေဲပြဟ်ကီုလေဝ် ဒၞာဲလ္ၚဵုလ္ၚဵုတံဂှ် ညံင်ကဵုပိုဲလၞုဟ်ကလေင်ဟီုကဵုဍေံတုဲ ပိုဲဏံအေင်ထောံမံင်သ္ၚိတ်သ္ၚိတ်တုဲ ဂွံမွဲချိန်ခဏဂှ်ဟေင် စိုတ်ပိုဲဏံညိင်ဟွံမွယ်ကဵုဒက်စိုတ်ကဵုညးမွဲတေံလေဝ် ဇၟာပ်ညးအဲကေင်ဒုင်စသိုင်နွံမံင်ဖအိုတ်ရအောန်ကဵုဂၠိုင်ဟွံသေင်ဟာ၊  ပ္ဍဲကဵုစက္ကဂှ် ယဝ်ပိုဲတံဟွံလၞုဟ်ကလေင်ဟီုမ္ဂးတှ်ေ တ္ၚဲဏံပိုဲဂွံစပုင်ပ္ဍဲသ္ၚိ ဂွံဆဵုမုက်ကောန်မတ်ဗြဴမွဲစွံညဳညဳဂှ်လေဝ် လဆောဝ်တှ်ေ စိုတ်ပိုဲပြဟ်ဒှ်သၞတက်ၜုင်ဂစိုတ်ဂယျိုင်ညးသ္ကံတုဲ  ဒးမံင်ပ္ဍဲသ္ၚိစါတ်လေဝ်ဒှ်မာန်မံင်ရ၊  ဟိုတ်ဖဵုတၞဟ်တၞဟ်တံဂှ်လေဝ် နွံမံင်ဗဝ်သအဝ်ကီုရ၊  ဣဏံဟီုဂှ် သက်သဳသာဓကကၠးကၠးဇၟာပ်ညးအဲ ကေင်ဆဵုကေင်ကၠောန်ကေင်ဒှ်လဝ်ဖ္အိုတ်ရ။


ဟိုတ်ဒှ်သာ်ဏံတုဲ ထေက်ကြိုက်ပိုဲကောန်ဂကူတံဒးဂစိုတ်ထောံဓဝ်ထေဲဏံအိုတ်ညိ၊  ယဝ်ပိုဲကောန်ဂကူတံဂစိုတ်အရာတၞဟ်တုဲဒှ်ဟေင် ပိုဲတံတိက်လေဝ်ဒှ်ဒဒိုက်တုဲ ဟွံမွယ်ကဵုအသိုက်စိုတ်ကွေံကွေံရ။  ဆဂးဂှ် ယဝ်ပိုဲကောန်ဂကူတံဂံင်ဂစိုတ်ထောံဓဝ်ထေဲဏံတုဲဒှ်ဟေင် ပိုဲဏံတိက်သၠိင်ဟွံမွယ်ကဵုဒဒိုက် စိုတ်တေံဂှ်လေဝ် ဟွံမွယ်ကဵုသရပွမပလီုဂၠံင်ဍာန်ဘဝပိုဲတံတုဲ အခိင်မသှ်ေ အခိင်ဂျိုင်ဒၟံင်တ္ၚဲဏံလအ်ဂွံအာစိုပ်သုသာန်တေံဂှ် ကော်စတသိုက်ဍုင်သွဝ်တုပ်တုပ်ကီုရ၊ ပါ်ပဲါဗ္စာရဏာဓဝ်ထေဲဂှ်ဂွံၜိုတ်ဏံတုဲဒှ်ဟေင် ပွမထေဲပြဟ်စိုတ်ပြဟ်တံဂှ် ကၠေံအိုတ်အာယျဟာ၊ ယဝ်ရဟွံအိုတ်အးအာဏီမ္ဂးတှ်ေ ဆက်တုဲသုင်စောဲအာနဲကဲဏံဂှ်ပၠန်ညိအဴ၊  ဆက်ဗှ်အာညိပၠန်  ကြပ်အိုတ်မံင်ရ။




'''နဲကဲ(၃)'''

'''ဒးကူချပ်ဒၟံင်တွဵုဖဵုခိုဟ်ခိုဟ်ပ္ဍဲကဵုမၞိဟ်ပိုဲတံမထေဲတေံ'''

သဘာဝပိုဲမၞိဟ်ဏံဂှ်တှ်ေ ခိုဟ်လေဝ်နွံတဴပရေံလေဝ်နွံတဴကီုရ၊ ဂၠာဲမၞိဟ်ခိုဟ်အာဖ္အိုတ်အရာနာနာအိုတ်သီုတံဂှ် စဵုကဵုတ္ၚဲဏံလေဝ်အဲညးချူလိက်ဏံဂၠာဲဟွံဆဵုမွဲကီုရ၊  လဆောဝ်လဆောဝ်ဂှ်တှ်ေ ဒၞာဲပိုဲဏံခိုဟ်ဂှ် ညးတၞဟ်တံဟီုဟွံခိုဟ်၊ ဒၞာဲပိုဲတံဟီုဟွံခိုဟ်ဂှ်ပၠန်လေဝ် ညးတၞဟ်တံဟီုခိုဟ်ဒးရ၊ ဟိုတ်ဖဵုနာနာ ညးတၞဟ်ပွမကၠောန်ကၠုင်လဝ်လ္တူပိုဲဟွံပေင်စိုတ်တုဲ ပွမထေဲဒက်လဝ်စိုတ်ဒှ်မာန်အိုတ်ရ၊ ဣဏံဟီုဂှ် ဒှ်တဴဟွံဒးဂၞပ်စိုတ်ပိုဲတုဲထေဲတိုန်ကဵုညးမွဲတေံရ၊ ထေက်ကဵုဒးကလေင်ရံင်အာဒၞာဲဍေံကေင်ကၠောန်လဝ်ဖဵုခိုဟ်ခိုဟ်လ္တူနွံမံင်ၜိုတ်ဂလိုင်လဵုကီုရော၊ ဍေံဗၠေတ်ပရေံမွဲအလန်ဂှ် ခိုဟ်ဍေံကေင်နွံလဝ်ပိပန်အလန်တုဲ ယဝ်ပိုကလေင်နုက်ထောံတုဲ ခိုဟ်ဍေံဂှ်သှ်ေနွံမံင်ၜါပိဏီလ္တူပိုဲ၊  ၜိုန်ရဖဵုခိုဟ်ဍေံကေင်ကၠောန်လဝ်ဟွံမွယ်လ္တူပိုဲကီုလေဝ် ယဝ်ရဖဵုဍေံအောန်ညိညဏောင်တှ်ေ ပိုဲဏံထေက်ကဵုဒးသၠးအခေါင်မာန်ရ၊ ယဝ်ဖဵုဂၠိုင်အာဏောင်ပၠန်လေဝ် အတိုင်သဘာဝညံင်ဂွံစှ်ေကဵုဗဗွဲဓဝ်မာန်ဂှ် ဒးဗဒှ်ဖန်အာလ္တူညးသ္ကံမာန်ရ။


မၞိဟ်လ္ၚဵုတံဂှ် ကၠောန်သ္ပနဇိုင်နဲတဲတံဂှ်ခိုဟ်တဴကွေံကွေံရ၊ ဆဂး အခိင်ဟီုအရေဝ်ဝါစဂှ်ဟွံမွယ်ကဵုယေန်သၞာင်သၟန်ပါင်ဟွံခိုဟ်ကီုလေဝ် ဟွံကၠောန်သ္ပကဵုညးလဵုမွဲဒ:ဒဒိုက်မာန်ကီုရ၊ မၞိဟ်လ္ၚဵုတံဂှ်ပၠန်လေဝ်  ကၠောန်သ္ပနဇိုင်နတဲဂတးမတ်ဂှ်ဟွံမွယ်ကဵုယေန်သၞာင်ကီုလေဝ် ဆဂး ဟီုအရေဝ်ဍိုန်ၜိုတ်သာယာလောန်တုဲ ဍိုက်ပေင်ကဵုအဓိပ္ပဲါဟိုတ်ဖဵုနာနာရ၊ ညးလ္ၚဵုဂှ်သၟန်ပါင်ပရေံဆဂးစိုတ်ခိုဟ်။


မၞိဟ်လ္ၚဵုတံဂှ်ဆက်ဆောံကဵုညးတၞဟ်ဟွံဂတာပ်အခေတ်ကီုလေဝ် ဆဂးဂှ် ဍေံဆာန်ကမၠောန်ဍေံမကၠောန်၊ စိုတ်စှ်ေကဵုကမၠောန်တုဲ ညံင်တာလျိုင်ဂွံပြေဂှ်ဍဍေံဂစာန်ကၠောန်အာရ၊  ညးလ္ၚဵုဂှ်ပၠန် ပ္ဍဲတ္ၚဲဏံဍေံသ္ပကဵုပိုဲဗၠေတ်ပရေံအာကီုလေဝ် ဆဂး ဖဵုခိုဟ်ခိုဟ်မလောန်ကၠုင်ဂှ်လေဝ်နွံတဴဗဝ်သအဝ်ဗွဲမဂၠိုင်၊  ယဝ်ကူချပ်တုဲစိုတ်ပိုဲဏံဒးကၠိဒးဒှ်ဒေါသတှ်ေ ပိုဲတံလ္ပရံင်ဒၞာဲဟွံခိုဟ်တံဂှ်ညိ၊  ဒးအာရံင်ကေတ်ဒၞာဲဍေံမကၠောန်လဝ်ခိုဟ်ခိုဟ်တံဂှ်ညိ၊ ယဝ်ရလပါ်ခိုဟ်ခိုဟ်မုရောဟွံမွဲယ်မ္ဂးတှ်ေ  ဒးရံင်ဍေံဇေတ်ဇေတ်ဟီုဂှ် ရံင်နကဵုပညာညံင်ဂွံဒှ်ဖဵုခိုဟ်ခိုဟ်တုဲ စွံဓဝ်ဂရုဏာလ္တူဍေံဟီုဂှ် −  အဵု အဲဆာန်ဍူဍေံကွေံကွေံရ၊ မၞိဟ်ဗီုဍေံအာဂတာနူဏံမ္ဂးတှ်ေ ဒးဆဵုကေတ်ပြသၞာနာနာသာ်မာန်ဏောင်၊ ယဝ်ရဒ္ဂေတ်ပွစိုတ်ဍေံဒှ်ဒၟံင်သာ်ဏံတှ်ေ နရက်တေံဂှ်မင်ဒၟံင်ဍေံဍာံဍာံဏောင်၊ ဟိုတ်ဖဵုသာ်ဏံပိုဲတံဒးချပ်အာတုဲ ဒှ်သွက်သ္ဂောံကၟာတ်ထောံအရီုဓဝ်ထေဲတံဟွံဂွံမံက်တိက်ကၠုင်ဂှ်ကီုရ၊ သၠာဲထောံညံင်သ္ဂောံညာတ်ဓရ်ကၠးကၠးမွဲတုဲ ကူချပ်ဗီုလဵုဂွံရီုဗင်ဍေံနဲကဲလဵုမာန်ရော၊  သီုဖ္အိုတ်နွံဒၟံင်ပ္ဍဲဗွဳဗွိုင်ပိုဲဏံဂှ်တှ်ေ ဗီုပိုဲမိက်သ္ဂောံကဵုဒှ်စိုတ်ပိုဲဏံဂှ်ဒှ်အာဟွံမာန်တုဲ ထေက်ကြိုက်ပိုဲတံဒးပြံင်သၠာဲ၊ ထေက်ကြိုက်ပိုဲတံဒးဗဂဵုလဟဵုအာ၊ ထေက်ကြိုက်ပိုဲတံဒးနွံကဵုဟိုတ်ဖဵုဂၠိုင်ဂၠိုင်လ္တူညးသ္ကံတုဲ ညံင်ဂွံစှ်ေကဵုဇၟောဝ်ဂၠံင်ဍာန်ဗုဒ္ဓဘာသာပိုဲဇေတ်ဇေတ်မာန်ဂှ် သုင်စောဲအာဘဝအိုတ်ညိ၊ သှ်ဗလးအာပြသၞာအိုတ်ညိ၊ ယဝ်ရပိုဲကောန်ဂကူတံကူချပ်ပါ်ပဲါဂွံသာ်ဏံတုဲထေဲဟွံပြေထေဲဟွံအိုတ်ဏီမ္ဂးတှ်ေ သုင်စောဲအာနဲကဲပန်ဏံပၠန်ညိ။


'''နဲကဲ(၄)'''

'''ပွမထေဲဏံဝွံဒှ်ညံင်ရဴအာကေတ်နင်ဒဒိုက်နာနာသွက်ဘဝဇကု'''

ပွမထေဲဏံဝွံ ဒှ်ညံင်ရဴအာကေတ်နင်ဒဒိုက်စိုတ်နာနာသာ်သွက်ဘဝပိုဲဏံတုဲ ဒှ်ညံင်ပ္ကောံဂၠာဲအာကေတ်နင်ပြသၞာနာနာတုဲ လပါ်ညးမွဲလပါ်တေံဂှ် ညံင်ဍေံသ္ဂောံအရိုက်မုက်ကဵုပိုဲမာန်ဏောင်၊ ယဝ်ပိုဲပြဟ်စိုတ်ပြဟ်က္ဍင်တှ်ေ သွက်ညးမွဲတေံဂှ်မိက်စိုတ်ကွေံကွေံရ၊ ဟိုတ်နူကဵုစိုတ်ဒှ်အာသရတုဲ ဟိုတ်ဖဵုဂှ်နွံအောန်ကၠုင်တုဲ ပေဲါဗ္တိုက်ဏံဂှ်လေဝ်ကျအာမာန်လောဲလောဲရ၊ သွက်ညးထေဲပြဟ်စိုတ်ပြဟ်တံဂှ်ဒးစွံသတိအိုတ်ညိ၊ ညးမွဲလပါ်တေံ ယဝ်ဍေံစောန်ဒၟံင်နဲကဲပညာစိုတ်မ္ဂးတှ်ေ သွက်စိုတ်ပိုဲဂွံကၠိဂွံဒှ်အာသရဂှ် ဍေံဖန်ကၠောန်ကဵုပိုဲသတိလီုတုဲ ညံင်ကဵုပိုဲဂွံထေဲတိုန်ပြဟ်ပြဟဂှ်ဍေံဂၠာဲဟီုကၠောန်သ္ပတုဲ ပိုဲဏံသတိလ္ပကဵုလီုလာ်ဗက်အာဗျုဟာဍေံတုဲ နဲကဲဂတာပ်အခေတ်စိုတ်မွဲလွဳလွတ်လဝ်ခိုဟ်ခိုဟ်တုဲ ပြိုင်ပ္ကာန်အာကဵုပြသၞာတံဂှ်ညိ၊ သၟိင်ဍုၚ်တံကီု သၟာပရေင်ပိုန်ဒြပ်တံဂှ်ကီု ရဲသွံရာန်ကပေါတ်သၠာဲဂတးတံဂှ်ကီုလေဝ် ညးတံသုၚ်စောဲဒၟံင်ပညာစိုတ်ကွေံကွေံတုဲ စိုတ်ဏံမွဲဟေင်ရဒှ်ညးသ္ဂုတ်သွာတ်သွက်အရီုနာနာအလုံခန္ဓပိုဲမၞိဟ်ဏံဖ္အိုတ်ဂွံကၠောန်ကမၠောန်တုဲ စိုတ်မွဲဟေင်ဒှ်အဓိကရ၊  ကောန်ဂကူတံလေဝ် တီတုဲစိုတ်ဏံဒှ်ၚုဟ်မးကဵုဘဝပိုဲဏံၜိုတ်လဵုဂှ် မၚ်မွဲဗဂဵုလဟဵုလဝ်စိုတ်ပိုဲဏံလ္ပကဵုဒှ်အာသရအိုတ်ညိ၊  ကၠောန်ကုသဵုဂှ်လေဝ်ပဠေဝ်စိုတ်ဏံမွဲဟေင်ရ၊ ကၠောန်ခိုဟ်ဂှ်လေဝ်ပဠေတ်စိုတ်ဏံမွဲဟေင်ရ၊  ယဝ်စိုတ်ပိုဲကျေဝ်စိုတ်ပိုဲဟွံဒှ်အာသရမ္ဂးတှ်ေ မုပိုဲချပ်ချပ် အရာလဵုပိုဲတံမိက်သ္ဂောံကၠောန်ကၠောန်ဂှ် ဂွံကြပ်စိုပ်အာတိုင်ပ္ကဴလောဲလောဲမာန်ရ၊ ကုသဵုခိုဟ်ကုသဵုပရေံလေဝ်နွံဒၟံင်ပိုဲစိုတ်ပိုဲတံကၠောန်ကမၠောန်ရ၊ ဟိုတ်ဏံဟေင်ရ နာဲပိုဲဂေါတမညးကဵုမာန်စိုတ်ဏံညိ၊  ယဝ်ပိုဲမာန်စိုတ်ဏံတုဲတှ်ေ ပိုဲမာန်ကေတ်စိုတ်ညးဂမၠိုၚ်လ္တူဂၠးတိဏံသီုဖ္အိုတ်လောဲလောဲရ။


သဘာဝသၞညးဟွံပေင်စိုတ်ကဵုပိုဲတံဂှ် ဍေံကူချပ်လပါ်ပရေံဟွံခိုဟ်သွက်ပိုဲဏံလၟိုန်တုဲ ဍေံမိက်သ္ဂောံဂွံကဵုဘဝပိုဲလီုလာ်စာ်ထောင်အာအိုတ်ရ၊ မၞိဟ်မထေဲတံဏံဂှ် သိုင်ပ္တိုန်ပြသၞာနာနာမာန်ဏောင်၊ ၜိုန်ရဍေံဟွံကၠောန်မွဲသာ်ကီုလေဝ် ၜိုတ်ဆချပ်လပါ်ပရေံဂှ်ဍိုက်ပေင်ကဵုစိုတ်ဍေံတံမာန်ရ၊ ဍေံမိက်သ္ဂောံကဵုပိုဲအခိင်တိက်လေဝ်နွံကဵုဒဒိုက်၊ ဂုဏ်ဖဵုနာနာတံလေဝ်ညံင်ဂွံလီုလာ်အာမာန်ကီု ပရေင်ပိုန်ဒြပ်တံဂှ်လေဝ်ညံင်ဂွံဆောံအိုတ်အးမာမာန်ကီု ကဆံင်ၚုဟ်မးဘဝပိုဲဏံဂှ်ပၠန်လေဝ် ညံင်ဂွံဒတုံပြဟ်စှ်ေအာဂှ်ကီု သ္ကံရဲမိတ်သဟာဲညံင်ဂွံပြးအာဂှ်ကီု သီုဍေံလက်ဆောကဵုပိုဲဏံဂွံချိုတ်တုဲဒတုံကတိုင်နရက်ဗီုဏံတုန်၊ သွက်ရဲဟွံမာန်စိုတ်တံ သွက်ရဲစိုတ်ပြဟ်ထေဲပြဟ်တံဂှ်ဣဏံရရုပ်ရဴဍေံတံဇေတ်ဇေတ်၊ နဲကဲခိုဟ်အိုတ် ယဝ်ပိုဲစေဒၞါဟွံဂတာပ်အခေတ်မ္ဂးတှ်ေ တီကၠးဟိုတ်ဖဵုနွံအောန်တုဲ ညံင်ဂွံပဲါစ္ဍးတိတ်အာနူဂကောံမၞိဟ်တံဏံဂှ် ဗွဲမပြဟ်ဟေင်ဒးပဲါသၠာဲဒၞာဲတၟိအိုတ်ညိ။


မၞိဟ်ထေဲတံဂှ် ကၠောန်ဗဒှ်ကေတ်ပရေင်ယုတ်ယုတ်တံဂၠိုင်ကဵုဇဳသာ်ၜိုတ်အစောံစရာဲဍေံနွံရ၊  သွက်ဂွံကဵုမၞိဟ်ဍေံဟွံပေင်စိုတ်တေံညံင်ဂွံဒှ်ဒဒိုက်မာန်ကီု၊ ညံင်ဘဝဂွံလီုလာ်အာမာန်ကီု၊ ဟိုတ်ဒှ်သာ်ဂှ်တုဲ မၞိဟ်မထေဲဟွံပေင်စိုတ်ကဵုပိုဲဍိုက်ကေက်တံဂှ် ဍေံတံသုင်စောဲနဲကဲပလီုစိုတ်တုဲ ညံင်ပိုဲဂွံထေဲတိုန်လောဲလောဲသတိပိုဲဂွံလီုအာတုဲ ဂွံကၠောန်တဴကမၠောန်အရာအိုတ်သီုဂှ်ဗၠေတ်အာဖ္အိုတ်မာန်ကီုရ၊  ယဝ်ရဆဵုသၞထေဲပြဟ်ဟွံမွယ်ကဵုဟိုတ်ဖဵုတှ်ေ ပိုဲဏံစသာညိညရ၊ ယဝ်ရဆဵုနွံကဵုပညာစိုတ်ဏောင်တှ်ေ ဒၞာဲဏံရညးလဵုမွဲထိင်စိုတ်သတိခိုဟ််နဲကဲညးလဵုဂတာပ်အခေတ်တှ်ေ ညးဂှ်ဟေင်ဂွံပေဲါအံင်ဇၞးပေဲါဗ္တိုက်ဏံရ၊ မအရေဝ်သာ်ဏံဂှ် ညးလဵုမွဲလေဝ် ဂွံပါ်ပရအ်စနွံအောန်ကွေံကွေံတုဲ ပ္ဍဲညးတၠပညာတံလေဝ် ဗွဲမဂၠိုင်တှ်ေညးတံစွံလဝ်သွက်ဂွံသုင်စောဲသွက်ဘဝညးတံရနွံဂၠိုင်၊ သွက်ပိုဲမၞိဟ်သာမညာတံဂှ်တှ်ေ ဂွံအာလုပ်စိုပ်နဲကဲခိုဟ်အိုတ်နွံဒၟံင်ပ္ဍဲဂၠံင်ဍာန်ဗုဒ္ဓဘာသာပိုဲရဂှ် ကောန်ဂကူဗုဒ္ဓဘာသာတံလေဝ် မၞိဟ်ဂွံသုၚ်စောဲစကာကၠိုဟ်ကေတ်ဟိုတ်ဖဵုဏံဂှ်နွံအောန်ကွေံကွေံရ၊ ဟိုတ်ဏံဟေင်ရ ပတှ်ေကေတ်အရေဝ်ဒဿနမွဲပိုဒ်ဂှ်'''(ပိုဲမၞိဟ်ဂျိုင်ဒၟံင်တ္ၚဲဏံဂှ်ဒးကၠောန်ဖဵုခိုဟ်မွဲဟေင်ရ)'''တုဲ '''စွံလဝ်လေဝ်ဒှ်ဖဵုသွက်ဘဝဇကုညးမွဲဓဝ်တုဲ ညံင်ကဵုဒှ်မၞိဟ်အတ္တမွဲကီုရ'''၊ ဟွံစွံလဝ်သွက်ဘဝဇကုညးမွဲဓဝ်တုဲ ညံင်သ္ဂောံကိတ်ညဳကဵု ပိုဲမၞိဟ်ဂျိုင်ဒၟံင်တ္ၚဲဏံဒးကၠောန်ဖဵုခိုဟ်မွဲဟေင်ရန်သာ်ဏံတုဲ တ္ၚဲဏံဂှ်လေဝ် သွက်သ္ဂောံဒှ်ပရင်တဲကောန်ဂကူမန်ပိုဲခိုဟ်အိုတ်ပ္ဍဲဂၠံင်ဍာန်ဗုဒ္ဓဘာသာတုဲ ဒးပါ်ပရအ်ဏာကဵုဗဟုသုတဏံကီုရ။


ပိုဲတံတီကၠိုဟ်ဆဵုကေတ်သာ်ဏံတုဲ ဟွံထေက်ကဵုဒးပလီုဘဝဇကုနကဵုပွမထေဲတံဂှ်ညိဏး၊ ဟိုတ်ဒှ်သာ်ဂှ်တုဲ ပိုဲဒးဍိုက်ပေင်ကဵုဓဝ်သတိတုဲ အရီုစိုတ်ပိုဲတံညံင်ဟွံဂွံထေဲတိုန်ပြဟ်ပြဟ်လောဲလောဲတုဲ မုက်မတ်ပိုဲဏံလေဝ်ဟီုလီုမွဲသာ် အရီုနာနာလေဝ်နွံညိင်မံင်ဟွံလီုလာ်မွဲသာ်တုဲ ကၠောန်အာကမၠောန်လေဝ်အတိုင်သဘာဝရ၊ ဟိုတ်ဂှ်ရ မၞိဟ်ကူချပ်ကဵုပိုဲ ကဵုဒဒိုက်ကဵုပိုဲတံဂှ်ဟေင်ရကလေင်ဒှ်တဴဒဒိုက်စိုတ်ဟွံသာရ၊ ဍေံကၠဟ်ကဵုပိုဲတုဲ ပိုဲဏံဟွံဒုင်ကေတ်မ္ဂးတှ်ေ ဗွဲစၟတ်ဒးကလေင်စဴအာနူဒၞာဲဍေံမကၠုင်တံဂှ်ဟေင်ရ၊  ညံင်ရဴညးတၞဟ်လက်ဒေါန်ပိုဲဏံကီု မုရောပိုဲဏံဟွံဗၠေတ်မွဲသာ်တုဲ ဍေံလက်နင်ကဵုပိုဲမိင်တုဲ ယဝ်ပိုဲဏံဟွံကလေင်လက်ဏာကဵုဍေံမ္ဂးတှ်ေ မအရေဝ်လက်တံဂှ်ဟေင်ကလေင်စဴအာနူညးမလက်လဝ်ဇၟာပ်မဖ္အိုတ်ရ၊  ဣဏံဂှ်သဘာဝမွဲဟေၚ်သ္ဂုတ်သွာတ်ကေတ်ကေတ်ရ၊  ပိုဲတံထေက်ကဵုဒးကၠိုဟ်သဘာဝအိုတ်ညိ။


ယဝ်ရသၞကဵုနင်ဒဒိုက်ပ္ဍဲပိုဲမ္ဂးတုဲ ယဝ်ပိုဲဒုင်ကေတ်ဒှ်ဒဒိုက်စိုတ်တုဲ ဘဝညးဒှ်ဒဒိုက်ဂှ် ဟွံသေင်ကဵုသၞတံဂှ်ပုဟ်ဏး  ပိုဲဏံမွဲဟေင်ရဒးဒုင်ကေတ်ပေင်ပေင်ဏောၚ်၊ ပေဲါဗ္တိုက်ဏံဂှ် ပိုဲဒှ်ကောန်ဗုဒ္ဓဘာသာဍာံဇေတ်မ္ဂးတှ်ေ ထေက်ကဵုဒးဍိုက်ကေက်အိုတ်ညိ၊  ယဝ်ရပေဲါဗ္တိုက်ဏံပိုဲကောန်တံဟွံမာန်မ္ဂးတှ်ေ ဗီုလဵုဂွံကော်စကောန်ဂကူဗုဒ္ဓဘာသာဂှ်ဏီရော၊  ယၟုအပါပိုဲဂေါတမဂှ်ဟွံလီုလာ်အာအိုတ်ပုဟ်ဟာ၊  ဟိုတ်ဒှ်သာ်တုဲ ယဝ်ပိုဲဆာန်အပါပိုဲဂေါတမမ္ဂးတှ်ေ ပေဲါဗ္တိုက်စိုတ်ဏံဂှ်လ္ပကဵုဒးဒုင်ကျအာညိ၊ ပေဲါဗ္တိုက်စိုတ်ဏံယဝ်ပိုဲကောန်တံမာန်အံင်ဇၞးကၠုင်မ္ဂးတှ်ေ ကုသဵုခိုဟ် ပါရမဳနွံ ၚုဟ်မးဇၞော်တံဂှ်လေဝ် အပါပိုဲညးပအပ်ပြာပ်ကဵုပိုဲဖ္အိုတ်ရ၊  ဟွံပတေဟ်မ္ဂးတှ်ေ သုင်စောဲစမ်ညိအဴ။


ပေဲါဗ္တိုက်စိုတ်ဏံယဝ်ပိုဲကောန်ဂကူမာန်ကၠုင်တုဲယျတှ်ေ သၞတံဂွံအာကၠဟ်ဒဒိုက်စိုတ်ဏံကဵုညးဂှ်မွဲနွံရော၊ ယဝ်ရရုပ်ရဴဘဝမွဲဟွံမွယ်သွက်ဂွံဒုၚ်ကေတ်နင်ဒဒိုက်စိုတ်သၞတံမကၠဟ်နင်ဂှ်တှ်ေ ဍေံပအပ်ကဵုညးဂှ်ရော၊  ဍေံပအပ်ကဵုဒဒိုက်ညးဂှ်မွဲရော၊ ဟိုတ်ဒှ်သ်ာ်ဂှ်တုဲ ဇကုပိုဲဏံရဒှ်တမ်ရိုဟ်ကၞက်သိုင်ပတိုန်ကေတ်ဒဒိုက်စိုတ်မွဲတုဲ ဂွံအာထေဲကေတ်ဍေံမာန်လောဲလောဲရ၊ သီုဖ္အိုတ်ဏံဂှ် ဒးသုင်စောဲဓဝ်အေင်ဒုင်၊  ဒးသုင်စောဲသတိ၊   ဒးသုင်စောဲပညာဂတာပ်အခေတ်တုဲ နွံမွဲပၠန်ဟီုဂှ်တှ်ေ ဒးနွံကဵုဟိုတ်ဖဵုကဵုဂၠိုင်ဂၠိုင်ညိအဴ။ အုပ်နိဂီုတုဲဆဝွံကၠာရအဴ  


'''ကဵုဂွံဒှ်တသိုက်စိုတ်အိုတ်ညိအဴကောန်ဂကူမန်တအ်  − − −  ဝိညာဏ်ထဝ်  မန်ထေန်'''



































ဖ
==နိဿဲ==
[[Category:!Main category]]
{{DEFAULTSORT:ဗီုလဵုသ္ဂောံသ္ပညံၚ်ဟွံဂွံထေဲ}}

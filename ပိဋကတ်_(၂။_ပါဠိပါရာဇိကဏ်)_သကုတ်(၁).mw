⎈ သွက်ဂွံသမ္တီ ဗွဲကိုပ်ကၠာ ⎈

သၚ်္ကေတ ပြကိုဟ်ဂမၠိုၚ်

၊	ပိုဒ်မွဲ	ပ္ဍဲဂါထာ လအိတ်ပထမပါဒကဵု တတိယပါဒ။

။	ပိုဒ်ၜါ	ပ္ဍဲဂါထာ လအိတ်ဒုတိယပါဒကဵု စတုတ္ထပါဒ။

၊	ပိုဒ်မွဲ	ပ္ဍဲစုဏ္ဏိယ ဝါကျဍောတ်။

။	ပိုဒ်ၜါ	ပ္ဍဲစုဏ္ဏိယ ဝါကျဇၞော်။

?	ဂံက်သရေၚ်	ဂလာန်သၟာန်။

!	ဇိုၚ်ကရောဲ	အာမေဍိတ် (အမ်သဝ်)။

“”	ဇိုၚ်ဂတာမ်	ထ္ၜးအာကာရဝါကျ။ (ပိုဒ်သပသမ္တီ ပၟိက်ပူဂိုလ်မွဲမွဲ)။

‘ ’	ၚေက်ထဲ	ထ္ၜးအဓိပ္ပါယ် မတုပ်သၟဟ် ကေုာံပိုဒ် မဗာန်ကြပ်ဒၟံၚ်ပ္ဍဲလက်ကရဴ။

“ ‘’ ”	သၚ်္ကေတဝွံ	ထ္ၜးကဵု ပ္ဍဲအပ္ဍဲဂလာန် ပူဂိုလ်မွဲမွဲ ဂလာန်တၞဟ်သအာၚ် မွဲလေဝ် တၞီလုပ်ဒၟံၚ်။

,	ဍုတ်အယဴ	ထ္ၜးသရုပ်၊ (ဝါ) ထ္ၜးပိုဒ်ပံၚ်ပကောံ။

( )	ခွေဝ်ဗိုၚ်	ကၠုၚ်နူပါဠိ တိုက်ရိုက်ဟွံသေၚ်၊ အသုၚ်အစောဲမန်ဂွံဍိုက်ပေၚ်တုဲ ပိုဒ်ထပ်စုတ် လဝ်။

[ ]	ခၜံက်ဗိုၚ်	ဒှ်ဂလာန်ဗကန် တုပ်ကဵုနယ် မတုဲကၠုၚ်တေအ်။

―	လေံစၞောန်	ဂလာန်ဝါကျ ဟွံစိုပ်ဒတုဲဏီ သွက်ဂွံဆက်ဂလာန်။

-၁ -၂	ဂၞန်သၠုၚ်	သွက်ဂွံတီကေတ် အဓိပ္ပါယ် ပိုဒ်ဂှ် ဗွဲမလောဲသွာမာန် အတိုၚ်လၟေၚ်ဂၞန်ဂှ် ထ္ၜးလဝ်ကဵု ပ္ဍဲဇိုၚ်မုခ်လိခ်။

။ ပ ။	ပေယျာလ	ဗလိုက်လဝ် ဝါကျ၊ (ဝါ) ခ္ဍန်လဝ် ဂလာန်။



'''မူဆဋ္ဌသံဂါယန'''
'''ဝိနယပိဋကတ် ခုဒ္ဒကနိကာယ'''

'''ပါဠိပါရာဇိကဏ် ဘာသာမန်'''

'''နမော တဿ ဘဂဝတော အရဟတော သမ္မာသမ္ဗုဒ္ဓဿ'''


(ခဏ်ထ္ၜးကဵုပရူပရာ ဗဗၞးဝေရဥ္ဇ)

(⎈ ဗီုဗဗၞးဝေရဥ္ဇ ပျုတ်ဗ္ဒေက် တဳလမၞုံပိုဉ်ကျာ်တြဲ)

၁)	ပ္ဍဲအခိၚ် တဳလမၞုံပိုဉ်ကျာ်တြဲ မပတၠပိုဉ်တြဴပြကာ မွဲဟာန်ကေုာံခမဳသၚ်မဂၠိုၚ်ပြဲ ဗၞတ်မသုန်ကၠံ သ္ပဒတဴဒၟံၚ်ပ္ဍဲဇရေၚ်တၞံသၠီ (မိန်လကိုဟ်) မၞုံယၟုနဠေရု (မဂပ်ဝ်သီဂိုၚ်ကေတ်လဝ်) ဇရေၚ်ဍုၚ်ဝေရဉ္ဇာရ။ (ပ္ဍဲအခိၚ်သ္ပဒတဴဒၟံၚ်ဂှ်) ဗဗၞးဝေရဉ္ဇ သ္ဂောံမိၚ်တီကေတ် (အတိုၚ်ကြက်သ္ဂးဂတဝွံ) တုဲရ။ “ယွံသကအ်တအ် ခမဳဂေါတမ ကောန်သၟိၚ်သာကျဝၚ် မသ္ပခမဳနူဂကူသၟိၚ်သာကျဝၚ်ဂှ် မွဲဟာန်ကေုာံခမဳသၚ်မဂၠိုၚ်ပြဲ ဗၞတ်မသုန်ကၠံ သ္ပဒတဴဒၟံၚ်ပ္ဍဲဇရေၚ်တၞံသၠီ (မိန်လကိုဟ်) မၞုံယၟုနဠေရု (မဂပ်ဝ်သီဂိုၚ်ကေတ်လဝ်) ဇရေၚ်ဍုၚ်ဝေရဉ္ဇာရ။

ပရိုၚ်ဒယှ်တှ် ခိုဟ်ဆာဲ တြနာဲဂေါတမဂှ် ဗျာပ်တြးပြးဇးတိတ်အာ ရဴသာ်ဝွံရ- ‘တဳလမၞုံပိုဉ်ကျာ်တြဲဂှ် ဟိုတ်နူဟိုတ်မထေက်ဒုၚ်ပူဇဴတၟေၚ်ဝွံလေဝ် အရဟံမ္ဂးရ၊ ဟိုတ်နူဟိုတ် မဂြၚ်တီကေတ် (ဓရ်ဂမၠိုၚ်အိုတ်သီု) အလဵုဇကုမဍာံစၟတ်ရဴဝွံလေဝ် သမ္မာသမ္ဗုဒ္ဓမ္ဂးရ၊ ဟိုတ်နူဟိုတ် မဍိုက်ပေၚ်တဴ ‘ဝိဇ္ဇာ’ ဉာဏ်မတီ ‘စရဏ’ ဒ္ဂေတ်လ္ၚတ်ဝွံလေဝ် ဝိဇ္ဇာစရဏသမ္ပန္နမ္ဂးရ၊ ဟိုတ်နူဟိုတ် မလေပ်သ္ဂးတဴ ဂလာန်ခိုဟ်ဆာဲဝွံလေဝ် သုဂတမ္ဂးရ၊ ဟိုတ်နူဟိုတ် မတီတဴလောကဝွံလေဝ် လောဝိဒူမ္ဂးရ၊ ဟိုတ်နူဟိုတ် မဒှ်ပူဂိုလ် ဟွံမွဲကဵုပတောံၜတ် လေပ်ဝေတ်ဗတောန်တဴ သတ်မထေက်ကဵုဝေတ်ဒၠောံဗတောန်ဝွံလေဝ် အနုတ္တရောပုရိသဒမ္မသာရထိမ္ဂးရ၊ ဟိုတ်နူဟိုတ် မဒှ်အ္စာမၞိဟ်ဒေဝတဴဂမၠိုၚ်ဝွံလေဝ် သတ္ထာဒေဝမနုဿာနံမ္ဂးရ၊ ဟိုတ်နူဟိုတ် မဂြၚ်တီကေတ် ဓရ်သစ္စပန်ဂမၠိုၚ် အလဵုဇကုတုဲ မကဵုညးသအာၚ်ဂမၠိုၚ်တီကေတ်ဝွံလေဝ် ဗုဒ္ဓေါမ္ဂးရ၊ ဟိုတ်နူဟိုတ် မၞုံကဵုပိုဉ်တြဴပြကာဝွံလေဝ် ဘဂဝါမ္ဂးရ’ ရဴဝွံ (ဗျာပ်တြးပြးဇးတိတ်အာရ)။

တဳလမၞုံပိုဉ်ကျာ်တြဲဂှ် ဩကာသလောက မဒှ်မွဲဟာန်ကေုာံဒေဝတဴ မဒှ်ဟာန်ကေုာံဒေဝတဴမာရ် မဒှ်မွဲဟာန်ကေုာံဗြီုဝွံကီု ဂကောံသတ် မဒှ်ဟာန်ကေုာံသမဏဗြာဟ္မဏဂမၠိုၚ်သၟိၚ်ဂမၠိုၚ် မၞိဟ်ဂမၠိုၚ်ဝွံကီု အလဵုဇကုတီကေတ် နကဵုဉာဏ်တၟေၚ်တုဲ သ္ပကေတ်ဇၞောဝ်မတ်တုဲ ဟီုတွံတဴရ၊ တဳလမၞုံပိုဉ်ကျာ်တြဲဂှ် တွံတဴဓရ် မၞုံကဵုပွမခိုဟ်ဆာဲတမ် မၞုံကဵုပွမခိုဟ်ဆာဲလဒေါဝ် မၞုံကဵုပွမခိုဟ်ဆာဲကၞောတ် မဍိုက်ပေၚ်ကဵုအရထ မဍိုက်ပေၚ်ကဵုသဒ္ဒါရ၊ စၞောန်ထ္ၜးဒ္ဂေတ်မပြဲမသအးဇ္ၚး မဍိုက်ပေၚ်အလုံအိုတ်သီုရ၊ ပွမဂွံဗဵုလ္ၚောဝ်တဴ ပူဂိုလ်တၠအရှန်ဂမၠိုၚ် မၞုံသဘဴမဖှ်သာ်ဝွံဂှ် ခိုဟ်ဆာဲဟေၚ်ရ” ရဴဝွံ ဂွံမိၚ်တီကေတ်ရ။


၂)	ပ္ဍဲအခိၚ်ဂှ် ဗဗၞးဝေရဉ္ဇ ပ္ၚောံပြာပ်အာဇရေၚ် တဳလမၞုံပိုဉ်ကျာ်တြဲတုဲမ္ဂး ဟီုဂလာန်မိပ်စိုတ်အိုဟ်တၟိုဟ် ဆက်မိတ်ကေုာံတဳလမၞုံပိုဉ်ကျာ်တြဲမွဲစွံရ၊ ဟီုပတုဲကၠေံ ဂလာန်ထေက်ကဵုမိပ်စိုတ်အိုဟ်တၟိုဟ် ထေက်ကဵုဗှ်ဗၞုဟ်တုဲ ဂဇအ်ကေတ်ပ္ဍဲဒၞာဲမွဲတုဲမ္ဂး ဗဗၞးဝေရဉ္ဇဂှ်-

“ယွံတြနာဲဂေါတမ အဲဍိက်ကေၚ် (သ္ဂောံ) မိၚ်ကၠုၚ်လဝ် ဂလာန်ဝွံရ၊ ခမဳဂေါတမဂှ်လ္ၚောဝ်လေဝ်ဟွံလ္ၚောဝ် ဗဗၞးဂမၠိုၚ်မဗျု မဇၞော် မကြံၚ်ဍုဟ် မဂတာပ်ကိုပ်ကၠာ မအာစိုပ်အဝယ်လအိတ်အိုတ်ရ၊ ဒ္စးလေဝ် ဟွံဒ္စးဒုၚ်တၠုၚ်တရဴရ၊ ဘိက်လေဝ် ဟွံဘိက်တဴ နကဵုဒၞာဲသွက်ဂွံဂဇအ်ရ ရဴဝွံ ကေၚ်မိပ်ကၠုၚ်လဝ်ရ။ ယွံတြနာဲဂေါတမ ဂလာန်အဲမကေၚ်မိၚ်ကၠုၚ်လဝ်ဂှ် ဍာံပြအတိုၚ် ကေၚ်မိၚ်လဝ်ဂှ်ဟေၚ်ရ။ တြနာဲဂေါတမဂှ် လ္ၚောဝ်လေဝ် ဟွံလ္ၚောဝ် ဗဗၞးဂမၠိုၚ် မဗျု မဇၞော် မကြံၚ်ဍုဟ် မဂတာပ်ကိုပ်ကၠာ မအာစိုပ်အဝယ်လအိတ်အိုတ်ရ၊ ဒ္စးလေဝ် ဟွံဒ္စးဒုၚ်တၠုၚ်တရဴရ၊ ဘိက်လေဝ် ဟွံဘိက်တဴ နကဵုဒၞာဲသွက်ဂွံဂဇအ်ရ၊ ယွံတြနာဲဂေါတမ ပွမဟွံသ္ပ မပ္တံပွမလ္ၚောဝ်ဂှ် ဟွံဗဗွဲဟေၚ်ရ” ရဴဝွံ ဂရၚ်ပတီ တဳလမၞုံပိုဉ်ကျာ်တြဲရ။

ယွံဗဗၞး ပ္ဍဲဩကာလောက မဒှ်မွဲဟာန်ကေုာံဒေဝတဴ မဒှ်မွဲဟာန်ကေုာံဒေဝတဴမာရ် မဒှ်မွဲဟာန်ကေုာံဗြီုဝွံကီု ပ္ဍဲဂကောံသတ် မဒှ်မွဲဟာန်ကေုာံသမဏဗြာဟ္မဏဂမၠိုၚ် သၟိၚ်ဂမၠိုၚ် မၞိဟ်ဂမၠိုၚ်ဝွံကီု ညးလ္ၚောဝ်လေဝ် ထေက်ကဵုလ္ၚောဝ် ဒ္စးလေဝ် ထေက်ကဵုဒ္စးဒုၚ်တၠုၚ်တရဴ ဘိက်လေဝ် ထေက်ကဵုဘိက်တဴနကဵုဒၞာဲသွက်ဂွံဂဇအ်ဂှ် အဲဟွံညာတ်ရ၊ ယွံဗဗၞး ယြဴညးမွဲ အဲလ္ၚောဝ်လေဝ် လ္ၚောဝ်မ္ဂး ဒ္စးလေဝ် ဒ္စးဒုၚ်တၠုၚ်တရဴမ္ဂး ဘိက်လေဝ် ဘိက်တဴနကဵုဒၞာဲသွက်ဂွံ ဂဇအ်မ္ဂး၊ က္ဍိုပ်ညးဂှ်လေဝ် ပိုတ်ဒတုံစှေ်ရ ရဴဝွံ (သ္ဂးရ)။


၃)	တြနာဲဂေါတမဂှ် မၞုံသဘဴစာ်စ္ဍးနူရှ်သာရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် မၞုံသဘဴစာ်စ္ဍးနူရှ်သာရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး ကျာ်တြဲပါဲကၠေံ ရှ်သာပွမသာယျေန်ဂမၠိုၚ် ပ္ဍဲရူပါရီု သဒ္ဒါရီု ဂန္ဓာရီု ရသာရီု ဖောဋ္ဌဗ္ဗာရီုဂမၠိုၚ်တုဲရ၊ သကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုသၟေဟ်တုဲရ၊ သ္ပညံၚ်ရဴအရာဒတန်တၞံတာ (မပိုက်ၜေါတ်ကၠေံ) တုဲရ၊ သ္ပကၠေံပွမဟွံကတဵုဒှ်တၟိတုဲရ၊ ဟွံမွဲကဵုသဘဴပွမကတဵုဒှ် ပ္ဍဲကာလကြဴအိုတ်ရ။ ယွံဗဗၞး နနဲပြယာယ်ဝွံ “ခမဳဂေါတမဂှ် မၞုံသဘဴစာ်စ္ဍးနူရှ်သာရ” ရဴဝွံ ဟီုသ္ဂးကဵုအဲမ္ဂး ဟီုမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။

၄)	တြနာဲဂေါတမဂှ် ဟွံမွဲကဵုပွမပြဘိုဂ် ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ် မၞုံသဘဴသာ်လဵုမွဲ “ခမဳဂေါတမဂှ် ဟွံမွဲကဵုပွမသ္ပပြဘိုဂ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး ကျာ်တြဲပါဲကၠေံပွမပြဘိုဂ်ဂမၠိုၚ် ပ္ဍဲရူပါရီု သဒ္ဒါရီု ဂန္ဓာရီု ရသာရီု ဖောဋ္ဌဗ္ဗာရီုဂမၠိုၚ်တုဲရ၊ သကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုသၟေဟ်တုဲရ၊ သ္ပညံၚ်ရဴအရာဒတန်တၞံတာ (မပိုက်ၜေါတ်ကၠေံ) တုဲရ၊ သ္ပကၠေံပွမဟွံကတဵုဒှ်တၟိတုဲရ၊ ဟွံမွဲကဵုသဘဴပွမကတဵုဒှ် ပ္ဍဲကာလကြဴအိုတ်ရ။ ယွံဗဗၞး နနဲပြယာယ်ဝွံ “ခမဳဂေါတမဂှ် ဟွံမွဲကဵုပွမသ္ပပြဘိုရ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။


၅)	တြနာဲဂေါတမဂှ် မၞုံ ‘အကိရိယဝါဒ’ ကွေတ်ဟွံထေက်ကဵုသ္ပရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် မၞုံ ‘အကိရိယဝါဒ’ ကွေတ်ဟွံထေက်ကဵုသ္ပရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး အဲဂှ်တွံတဴရဴဝွံမ္ဂး ဟွံထေက်ကဵုသ္ပ ‘ကာယဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုဇကုကီု ‘ဝစဳဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုပါၚ်ကီု ‘မနောဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုစိုတ်ကီုရ၊ တွံတဴရဴဝွံမ္ဂး ဟွံထေက်ကဵုသ္ပ ဓရ်အကုသိုလ်ဂမၠိုၚ်မယုတ်မာ မဂၠိုၚ်ဂၠၚ်ရ။ ယွံဗဗၞး နနဲပြယာယ်ဝွံ “ခမဳဂေါတမ်ဂှ် မၞုံ ‘အကိရိယဝါဒ’ ကွေတ်ဟွံထေက်ကဵုသ္ပရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။


၆)	တြနာဲဂေါတမဂှ် မၞုံ ‘ဥစ္ဆေဒဝါဒ’ ကွေတ်ဂပ်ဝ်သကုတ်ဗပိုတ်ရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် မၞုံ ‘ဥစ္ဆေဒဝါဒ’ ကွေတ်ဂပ်ဝ်သကုတ်ဗပိုတ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး အဲဂှ် တွံတဴဂပ်ဝ်သကုတ်ဗပိုတ်ကၠေံရာဂ ဒေါသ မောဟဂမၠိုၚ်ရ၊ တွံတဴဂပ်ဝ်သကုတ်ဗပိုတ်ကၠေံ ဓရ်အကုသိုလ်ဂမၠိုၚ်မယုတ်မာ မဂၠိုၚ်ဂၠၚ်ရ။ ယွံဗဗၞး နနဲပြယာယ်ဝွံ “ခမဳဂေါတမဂှ် မၞုံ ‘ဥစ္ဆေဒဝါဒ’ ကွေတ်ဂပ်ဝ်သကုတ်ဗပိုတ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။

၇)	တြနာဲဂေါတမဂှ် မၞုံသဘဴပွမက္ဍုဟ်မၠေံရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် မၞုံသဘဴပွမက္ဍိုဟ်မၠေံရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး အဲဂှ် က္ဍုဟ်မၠေံတဴ ‘ကာယဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုဇကုကီု ‘ဝစဳဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုပါၚ်စိုတ် ‘မနော်ဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုစိုတ်ကီု ပွမအာစိုပ်တဴဓရ်အကုသိုလ်ဂမၠိုၚ်မယုတ်မာ မဂၠိုၚ်ဂၠၚ်ကီုရ။ ယွံဗဗၞး နနဲပြယာယ်ဝွံ “ခမဳဂေါတမဂှ် မၞုံသဘဴပွမက္ဍုဟ်မၠေံရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံသ္ဂးရ)။


၈)	တြနာဲဂေါတမဂှ် လေပ်ပလီုပလာ်ရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ် မၞုံသဘဴသာ်လဵုမွဲ “ခမဳဂေါတမဂှ် လေပ်ပလီုပလာ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ။ ယွံဗဗၞး အဲဂှ် တွံတဴဓရ် တၞဟ်နပလီုပလာ်ကၠေံရာဂကီု ဒေါသကီု မောဟကီု၊ တွံတဴဓရ် တၞဟ်နပလီုပလာ်ကၠေံ ဓရ်အကုသိုလ်ဂမၠိုၚ်မယုတ်မာ မဂၠိုၚ်ဂၠၚ်ကီုရ။ ယွံဗဗၞး နနဲပြယာယ်ဝွံ “ခမဳဂေါတမဂှ် လေပ်ပလီုပလာ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။


၉)	တြနာဲဂေါတမဂှ် မၞုံသဘဴမလေပ်ကဵုကတဴကတာန်ရ ရဴဝွံ (ဗဗၞးဂှ် သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် မၞုံသဘဴမလေပ်ကဵုကတဴကတာန်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်သာ်ဂှ် နွံတဴဟေၚ်ရ၊ ယွံဗဗၞး ‘ကာယဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုဇကုကီု ‘ဝစဳဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုပါၚ်ကီု ‘မနော်ဒုစရိုတ်’ ဒ္ဂေတ်ဟွံဂွံဆာဲ မသ္ပနကဵုစိုတ်ကီု ဓရ်အကုသိုလ်ဂမၠိုၚ်မယုတ်မာ မဂၠိုၚ်ဂၠၚ်ကီုဂှ် ဓရ်မလေပ်ကဵု ကတဴကတာန်ဂမၠိုၚ် ရဴဝွံ အဲတွံတဴရ။

ယွံဗဗၞး ညးပါဲကၠေံဓရ်အကုသိုလ်ဂမၠိုၚ် လေပ်ကဵုကတဴကတာန်မယုတ်မာ မသကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုသၟေဟ်တုဲ မသ္ပညံၚ်ရဴအရာဒတန်ဂအာၚ်တၞံတာ (မပိုက်ၜေါတ်ကၠေံ) တုဲ မသ္ပကၠေံပွမဟွံကတဵုဒှ်တၟိတုဲ မဟွံမွဲကဵုသဘဴပွမကတဵုဒှ် ပ္ဍဲကာလကြဴတုဲဂှ် ညးမၞုံကဵုဒ္ဂေတ် မလေပ်ကဵုကတဴကတာန် ရဴဝွံ အဲတွံရ။ ယွံဗဗၞး ကျာ်တြဲပါဲကၠေံဓရ်အကုသိုလ်ဂမၠိုၚ် လေပ်ကဵုကတဴကတာန် မယုတ်မာတုဲရ၊ သကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုတ်သၟေဟ်တုဲရ၊ သ္ပညံၚ်ရဴအရာဒတန်တၞံတာ (မပိုက်ၜေါတ်ကၠေံ) တုဲရ၊ သ္ပကၠေံပွမဟွံကတဵုဒှ်တၟိတုဲရ၊ ဟွံမွဲကဵုသဘဴပွမကတဵုဒှ် ပ္ဍဲကာလကြဴအိုတ်ရ။ ယွံဗဗၞး နနဲပြယာယ်ဝွံ “ခမဳဂေါတမဂှ် မၞုံသဘဴမလေပ်ကဵုကတဴကတာန်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။ တြနာဲဂေါတမဂှ် မၞုံသဘဴမလေပ်ကဵုကတဴကတာန်ရ ရဴဝွံ (ဗဗၞးဂှ် သ္ဂးရ)။


၁၀)	တြနာဲဂေါတမဂှ် ဟွံထေက်ကြိုက်ကဵု တၞဟ်နအာစိုပ်ဍုၚ်သွဝ်ရ ရဴဝွံ (ဗဗၞးဂှ်သ္ဂးရ)။ ယွံဗဗၞး ယြဴနနဲပြယာယ်မၞုံသဘဴသာ်လဵုမွဲ “ခမဳဂေါတမဂှ် ဟွံထေက်ကြိုက်ကဵု တၞဟ်နအာစိုပ်ဍုၚ်သွဝ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ်ဂှ် နွံတဴဟေၚ်ရ။ ယွံဗဗၞး ညးပါဲကၠေံပွမတန်ပဋိသန္ဓိ ပ္ဍဲကြဴမွဲလှေ်ပၠန် ပွမကတဵုဒှ်ပ္ဍဲဘဝတၟိတုဲ မသကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုသၟေဟ်တုဲ မသ္ပညံၚ်ရဴအရာဒတန်ဂအာၚ်တၞံတာ (မပိုက်ၜေါတ်ကၠေံ) တုဲ မသ္ပကၠေံပွမဟွံကတဵုဒှ်တၟိတုဲ မဟွံမွဲကဵုသဘဴပွမကတဵုဒှ် ပ္ဍဲကာလကြဴတုဲဂှ် စာ်စ္ဍးနူပွမတန်ပဋိသန္ဓိရ ရဴဝွံ အဲတွံရ။ ယွံဗဗၞး ကျာ်တြဴပါဲကၠေံပွမတန်ပဋိသန္ဓိ ပ္ဍဲကြဴမွဲလှေ်ပၠန် ပွမကတဵုဒှ်ပ္ဍဲဘဝတၟိတုဲရ၊ သကုတ်ကၠေံရိုဟ်ကၞက် (အဝိဇ္ဇာတဏှာ) မသက္ကုသၟေဟ်တုဲရ၊ သ္ပညံၚ်ရဴအရာဒတန်တၞံတာ (မပိုက်ၜေါတ်ကၠေံ) တုဲရ၊ သ္ပကၠေံပွမဟွံကတဵုဒှ်တၟိတုဲရ၊ ဟွံမွဲကဵုသဘဴပွမကတဵဒှ် ပ္ဍဲကာလကြဴအိုတ်ရ။ ယွံဗဗၞး နနဲပြယာယ်ဝွံ “ခမဳဂေါတမဂှ် ဟွံထေက်ကြိုက်ကဵု တၞဟ်နအာစိုပ်ဍုၚ်သွဝ်ရ” ရဴဝွံ ဟီုသ္ဂးကဵုအဲမ္ဂး ဟီုသ္ဂးမာန်ရ၊ နဲပြယာယ် တၠအဲ (ဗဗၞး) မရန်တၟံဟီုသ္ဂးဂှ် ဟွံမွဲ (ပ္ဍဲပိုဲညးဂမၠိုၚ်) ဟေၚ်ရ (ရဴဝွံ သ္ဂးရ)။


⎈ ဥပမာကောန်စာၚ်သၟတ်

၁၁)	ယွံဗဗၞး ဥပမာတုန် ပ္ဍဲစာၚ်ၝောံဂှ် ခၟာဲဂမၠိုၚ်ဒ္စာံမကီု စှ်မကီု စှ်ၜါမကီု နွံဒၟံၚ်အိုတ်ရ၊ ခၟာဲစာၚ်ၝောံဂမၠိုၚ်ဂှ် ဂပ်ဝ်လဒပ်လဝ် ဗွဲမဒးရးအိုတ်ရ၊ ဂပ်ဝ်ကဵုလၟုဟ်နူပွဳပွူ ဗွဲမဒးရးအိုတ်ရ၊ ဂပ်ဝ်ထီုဗးကဵုလၟုဟ်စာၚ် နူပွဳပွူဗွဲမဒးရးအိုတ်ရ၊ ပၞောဝ်ဂကောံကောန်စာၚ်သၟတ်ဂမၠိုၚ် (မတန်တဴပ္ဍဲအပ္ဍဲခၟာဲဂမၠိုၚ်) ဂှ် ဖံက်ဗကးကၠေံခၞော်ခၟာဲ နကဵုတၞုၚ်သၞေံဇိုၚ် တၞုၚ်ခၟူဗွဲကိုပ်ကၠာတုဲ ကောန်စာန်မက္ဍတ်ပါ်တိတ်ကၠုၚ်ဗွဲတသိုခ်ဂှ် မုရဴသာ်လဵု ဂပ်ဝ်သ္ဂးဂှ်ရော? ဇၞော်အိုတ်ရ ရဴဝွံ ဂပ်ဝ်သ္ဂးသာ၊ ဆယာံမာန်ဂှ်ဟွံသေၚ်မ္ဂး ဍောတ်အိုတ်ရ ရဴဝွံဂပ်ဝ်သ္ဂးဟာ ရဴဝွံ (သၟာန်ရ)။

ယွံတြနာဲဂေါတမ ဇၞော်အိုတ် ရဴဝွံ ဂပ်ဝ်သ္ဂးရ၊ ပၞောဝ်ဂကောံကောန်စာၚ်သၟတ်ဂမၠိုၚ်ဂှ် (ဖံက်ဗကးကၠေံခၞော်ခၟာဲတုဲ) ကောန်စာၚ် (မက္ဍတ်ပါ်တိတ်ကၠုၚ်ဗွဲကိုပ်ကၠာ) ဂှ် ဒှ်ဇၞော်အိုတ်ရ ရဴဝွံ (ဂရၚ်ပတီရ)။

ယွံဗဗၞး တုပ်သၟဟ်သာ်ဝွံဟေၚ် ပၞောဝ်ဂကောံသတ် မအာစိုပ်ပ္ဍဲအဝိဇ္ဇာ မဒှ်ပ္ဍဲခၟာဲ မတွံဂး (အဝိဇ္ဇာ) မဂပ်ဝ်ကွိၚ်ဂြောပ်လဝ်ပွဳပွူ (နခၞော်ခၟာဲမတွံဂးအဝိဇ္ဇာ) ဂှ် (အဲ) ညးမွဲဓဝ်ဟေၚ်ထပက်ခၠၚ်ဂြၚ်တီကေတ် ‘သမ္မာသမ္ဗောဓိ’ ဉာဏ်မတီညာတ်ဍာံစၟတ် အလဵုဇကုမပြဲ ဟွံမွဲပတောံၜတ် ပ္ဍဲလောကတုဲရ၊ ယွံဗဗၞး အဲဂှ် ဇၞော်လတူလောကရ၊ ပြဲအိုတ်ရ။

ယွံဗဗၞး အဲပတိတ်ဇြဟိတ်လွဳပရာ မဟွံခ္ဍောပ်ကွေန်တုဲရ၊ သတိမဟွံမွဲကဵုပွမဝိုတ်ဝုဲပြာကဋ် (ကုအဲ) တုဲရ၊ ဇကု (အဲဂှ်) ဟွံမွဲကဵုပွဒတူတၠာဲကတဴကတာန်ရ၊ ၜိုဟ်လလမ်တုဲရ၊ စိုတ် (အဲဂှ်) မၞုံအာရီုမွဲဓဝ်ဂှ်ဒှ်တုဲ တန်တဴဗွဲမဒးရးတုဲရ။ ယွံဗဗၞး အဲ (ကျာ်) ဂှ် လ္ၚုသၟးအာနူကာမဂုဏ်ဂမၠိုၚ်တုဲဟေၚ် လ္ၚုသၟးအာနူဓရ်အကုသိုလ်ဂမၠိုၚ်တုဲဟေၚ် အာစိုပ်ပဌမၛာန် မဒှ်မွဲဟာန်ကေုာံ ‘ဝိတက်’ ပွမချပ် မဒှ်မွဲဟာန်ကေုာံ ‘ဝိစာရ’ ပွမဇွိတ်သပေါတ် မၞုံကဵု ‘ပဳတိ’ ပွမသ္ဍိုက်မၠိုက်ဂှ် ‘သုခ’ ပွမဒှ်တသိုခ် မကတဵုဒှ်ဟိုတ်နူလ္ၚုသၟးအာ နူ (နဳဝရဏ) တုဲပဒတဴတုဲရ။

ဟိုတ်နူဝိတက်ဝိစာရ လလမ်အာဂှ်ရ အာစိုပ်ဒုတိယၛာန် မလေပ်ကဵုစိုတ်ဇြုၚ်ကေဝ် ပ္ဍဲသဏ္ဌာန်ဇကု မလေပ်ဇၞော်ပၟဝ်ကဵု ‘သမာဓိ’ ပွမတန်ကြန်ဒဒက်တဴကဵုစိုတ် မဟွံမွဲကဵု ‘ဝိတက်’ ပွမချပ် မဟွံမွဲကဵု ‘ဝိစာရ’ ပွမဇွိတ်သပေါတ် မၞုံကဵု ‘ပဳတိ’ ပွမသ္ဍိုက်မၠိုက် ‘သုခ’ ပွမဒှ်တသိုခ် မကတဵုဒှ်ဟိုတ်နူ ‘သမာဓိ’ ပွမတန်ကြန်တုဲ ပဒတဴတုဲရ။

‘ပဳတိ’ ပွမသ္ဍိုက်မၠိုက်ဂှ်လေဝ် ဟိုတ်ပွမဟွံထၞေန်စပ်ဂှ်ရ ဍိုက်ပေၚ်ကဵု ‘သတိ’ ပွမဗှ်ဗၞုဟ် ‘သမ္ပဇည’ ပွမစၚ်ခြၚ်ဗ္စာရဏာဂှ်ဒှ်တုဲ သီုကဵုသ္ၚေဝ်မဇ္ၛဟ်ဂှ် ပဒတဴတုဲရ၊ ‘သုခ’ ပွမဒှ်တသိုခ်ဂှ်လေဝ် ဒုၚ်စသိုၚ်နကဵုဇကုတုဲရ၊ ယြဴဟိုတ်နူတတိယၛာန်မွဲ ညးဂှ် “ညးသ္ၚေဝ်မဇ္ၛဟ် ညးမၞုံကဵုသတိ ညးမၞုံအလေံပဒတဴဗွဲတသိုခ်” ရဴဝွံ ပူဂိုလ်အရဳဂမၠိုၚ် ဟီုသ္ဂးအိုတ်ရ၊ (အဲဂှ်) အာစိုပ်တတိယၛာန်ဂှ်တုဲ ပဒတဴတုဲရ။

ဟိုတ်ပွမပါဲကၠေံ တသိုခ်ဒဒိုခ်ကီု ဗွဲကိုပ်ကၠာဟေၚ် ဟိုတ်နူပွမမိပ်မြဟ် ပွမဟွံမိပ်စိုတ်ဂမၠိုၚ် ပၠိုတ်အာတုဲကီုဂှ်ရ အာစိုပ်စတုတ္ထၛာန် မၞုံကဵုသတိမသအးဇ္ၚး မကတဵုဒှ်ဟိုတ်နူ ဥပေက္ခာ ပွမသ္ၚေဝ်မဇ္ၛဟ် မဟွံမွဲကဵုဒဒိုခ်တသိုခ်တုဲ ပဒတဴရ။


၁၂)	ရဴသာ်ဝွံ စိုတ်မတန်ကြန်ဂှ် သအးဇ္ၚးမ္ဂး ဗုဒ္စၚ်မ္ဂး ဟွံမွဲကဵုကၠိခ္ဍက်မ္ဂး စာ်စ္ဍးနူကၠိုက်လ္ၚေၚ်မ္ဂး ဍိုန်ညောန်မ္ဂး ဒုၚ်စရၚ်တၞဟ်နသ္ပမ္ဂး တန်တဴမ္ဂး အာစိုပ်ပွမဟွံချဳဇတဝ်မ္ဂး အဲ (ကျာ်) ဂှ် တၞဟ်နပုဗ္ဗေနိဝါသာနုဿတိဉာဏ် မဗှ်ဗၞုဟ်တီကေတ် ဘဝမကေၚ်ဒှ်ပ္ဍဲကိုပ်ကၠာမာန်ဂှ် ကဵုလၟောဝ်ဏာစိုတ်တူရူတုဲရ။

အဲ (ကျာ်) ဂှ် ဗှ်ဗၞုဟ်ဘဝမကေၚ်ဒှ် ပ္ဍဲကိုပ်ကၠာမဂၠိုၚ်ဂၠၚ်ရ၊ ဘဝမဂၠိုၚ်ဂၠၚ်ဂှ် ညးဍေံဂှ်ရော? မွဲဘဝကီု ၜါဘဝဂမၠိုၚ်ကီု ပိဘဝဂမၠိုၚ်ကီု ပန်ဘဝဂမၠိုၚ်ကီု မသုန်ဘဝဂမၠိုၚ်ကီု စှ်ဘဝဂမၠိုၚ်ကီု ၜါစှော်ဘဝဂမၠိုၚ်ကီု ပိစှော်ဘဝဂမၠိုၚ်ကီု ပန်စှော်ဘဝဂမၠိုၚ်ကီု မသုန်စှော်ဘဝဂမၠိုၚ်ကီု ကၠံဘဝဂမၠိုၚ်ကီု လ္ၚီဘဝကီု မွဲကိုဋ်ဘဝကီု ကပ်လီုဂမၠိုၚ်မဂၠိုၚ်ကီု ကပ်ဒှ်ဂမၠိုၚ်မဂၠိုၚ်ကီု ကပ်လီုကပ်ဒှ်ဂမၠိုၚ်မဂၠိုၚ်ကီု “ပ္ဍဲဘဝမၞုံယၟုဝွံ (အဲဂှ်) မၞုံကဵုယၟုမြဴသာ်ဝွံရ၊ မၞုံကဵုတၞောဝ်ဒတောဝ်မြဴသာ်ဝွံရ၊ မၞုံကဵုရုပ်သာ် မြဴသာ်ဝွံရ၊ မၞုံကဵုစၞ မြဴသာ်ဝွံရ၊ ဒုၚ်စသိုၚ်တသိုခ် ဒဒိုခ် မြဴသာ်ဝွံရ၊ မၞုံကဵုအပိုၚ်အခြာ အာယုက် မြဴသာ်ဝွံရ၊ အဲဂှ် စုတိချိုတ်နူဘဝဂှ်တုဲ ကလေၚ်ကတဵုဒှ် ပ္ဍဲဘဝမၞုံယၟုဝွံပၠန်ရ၊ ပ္ဍဲဘဝဂှ်လေဝ် မၞုံကဵုယၟုမြဴသာ်ဝွံရ၊ မၞုံကဵုတၞောဝ်ဒတောဝ် မြဴသာ်ဝွံရ၊ မၞုံကဵုရုပ်သာ်မြဴသာ်ဝွံရ၊ မၞုံကဵုစၞမြဴသာ်ဝွံရ၊ ဒုၚ်စသိုၚ်တသိုခ် ဒဒိုခ် မြဴသာ်ဝွံရ၊ မၞုံကဵုအပိုၚ်အခြာ အာယုက် မြဴသာ်ဝွံရ၊ အဲဂှ် စုတိချိုတ်နူဘဝဂှ်တုဲ ကလေၚ်ကတဵုဒှ် ပ္ဍဲဘဝပၠန်ရ” ရဴဝွံ ဗှ်ဗၞုဟ်ဘဝမကေၚ်ဒှ် ပ္ဍဲကိုပ်ကၠာမဂၠိုၚ်ဂၠၚ် မွဲဟာန်ကေုာံအကာဲအရာ မွဲဟာန်ကေုာံယၟုတၞောဝ်ဒတောဝ် မထေက်ကဵုစၞောန်ထ္ၜး ရဴသာ်ဝွံတုဲရ။

ယွံဗဗၞး ပ္ဍဲပဌမပယျာပ်ကိုပ်ကၠာဗတမ် အဲကလိဂွံ ‘ဝိဇ္ဇာ’ ဉာဏ်မတီ မဒှ်ပဌမ ဝွံတုဲရ၊ သီုဟွံဝိဝိၚ်ဟိုတ်မာဲ ပတိတ်ဇြဟတ်ဗွဲသကာတ်မြဟ် မၞုံကဵုစိုတ်မဂပ်ဝ်ဗလးဏာ (နိဗ္ဗာန်) ဂှ်ဒှ်တုဲ ကုညးမပဒတဴဂှ် ‘အဝိဇ္ဇာ’ ပွမဟွံတီကၠေံဗ္ဒန်အာတုဲ သၟဟ်ညံၚ်ရဴ ‘ဝိဇ္ဇာ’ ဉာဏ်မတီကတဵုဒှ်ကီု ‘အဝိဇ္ဇာ’ ပွမဟွံတီ ကၠေံဗ္ဒန်အာတုဲ ‘ဝိဇ္ဇာ’ ဉာဏ်မတီကတဵုဒှ်ကၠုၚ် (ကုအဲ) တုဲရ၊ ဒမၠုကၠေံဗ္ဒန်အာ တုဲ သၟဟ်ညံၚ်ရဴ လျးအရံၚ်ကတဵုဒှ်ကၠုၚ်ကီု ဒမၠုကၠေံဗ္ဒန်အာတုဲ လျးအရံၚ်ကတဵုဒှ်ကၠုၚ် (ကုအဲ) တုဲရ။

ယွံဗဗၞး ဣဝွံတုန် သၟဟ်ညံၚ်ရဴ ကောန်စာၚ်သၟတ်ဂှ် ဖံက်ဗကးက္ဍတ်ပါ်တိတ်ကၠုၚ် နူအပ္ဍဲခၞော်ခၟာဲကီု ဒှ်ပွမဖံက်ဗကးက္ဍတ်ပါ်တိတ်ကၠုၚ် (နူခၞော်ခၟာဲအဝိဇ္ဇာ) ပဌမ ဒဒက်တဴအဲရ။


၁၃)	ရဴသာ်ဝွံ စိုတ်မတန်ကြန်ဂှ် သအးဇ္ၚးမ္ဂး ဗုဒ္စၚ်မ္ဂး ဟွံမွဲကဵုကၠိခ္ဍက်မ္ဂး စာ်စ္ဍးနူကၠိုက်လ္ၚေၚ်မ္ဂး ဍိုန်ညောန်မ္ဂး ဒုၚ်စရၚ်တၞဟ်နသ္ပမ္ဂး တန်တဴမ္ဂး အာစိုပ်ပွမဟွံချဳဇတဝ်မ္ဂး အဲ (ကျာ်) ဂှ် တၞဟ်နစုတူပပါတဉာဏ် မတီကေတ်သတ်ဂမၠိုၚ်ချိုတ်, ကတဵုဒှ် ကဵုလၟောဝ်ဏာစိုတ်တူရူတုဲရ။

အဲ (ကျာ်) ဂှ် နကဵုဒိဗ္ဗစက္ခုဉာဏ် မတုပ်ကေုာံမတ်ဒေဝတဴဂမၠိုၚ် မသအးဇ္ၚးဗွဲတၟေၚ်မလောန်လတူနူမတ်မၞိဟ်ဂမၠိုၚ်ဂှ် ညာတ်ကေတ်သတ်ဂမၠိုၚ်ဃောစုတိချိုတ် သတ်ဃောကတဵုဒှ် သတ်ယုတ်သတ်ပြဲ သတ်ရုပ်သာ်ကျေဝ် သတ်ရုပ်သာ်ဟွံကျေဝ် သတ်မၞုံကဵုလအာဂတိခိုဟ်ဆာဲ သတ်မၞုံကဵုလအာဂတိ ဟွံခိုဟ်ဆာဲရ၊ တီကေတ်သတ်ဂမၠိုၚ်မကတဵုဒှ် ဗွဲမဗဗွဲကဵုကမ်ရ၊ “ယွံသကအ်တအ် သတ်ဂမၠိုၚ်ဝွံ ဍိုက်ပေၚ်တဴကေုာံ ‘ကာယဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုကာယအိုတ်ရ၊ ဍိုက်ပေၚ်တဴကေုာံ ‘ဝစဳဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုပါၚ်အိုတ်ရ၊ ဍိုက်ပေၚ်တဴကေုာံ ‘မနောဒုစရိုတ်’ ဒ္ဂေတ်ဟွံခိုဟ်ဆာဲ မသ္ပနကဵုစိုတ်အိုတ်ရ၊ စောတ်စောဲတဴ အရဳဂမၠိုၚ်အိုတ်ရ၊ မၞုံကဵုကွေတ်မှာရာအိုတ်ရ၊ မၞုံကဵုကမ်မသ္ပနကဵုကွေတ်မှာရာအိုတ်ရ၊ သတ်ဂမၠိုၚ်ဂှ် ခန္ဓဇကုလီုလာ်တုဲ ပ္ဍဲကြဴနူမချိုတ်တုဲဂှ် ကတဵုဒှ်ပ္ဍဲနရက် မဟွံမွဲကဵုတသိုခ် မဒှ်လအာဂတိ ဟွံခိုဟ်ဆာဲ ဒှ်ဒၞာဲအရာဒတုဲစှေ် ပြးဆာဲအိုတ်ရ။ ယွံသကအ်တအ် သတ်ဂမၠိုၚ်ဝွံတုန် ဍိုက်ပေၚ်တဴကေုာံ ‘ကာယသုစရိုတ်’ ဒ္ဂေတ်ခိုဟ်ဆာဲ မသ္ပနကဵုကာယအိုတ်ရ၊ ဍိုက်ပေၚ်တဴကေုာံ ‘ဝစဳသုစရိုတ်’ ဒ္ဂေတ်ခိုဟ်ဆာဲ မသ္ပနကဵုပါၚ်အိုတ်ရ၊ ဍိုက်ပေၚ်တဴကေုာံ ‘မနောသုစရိုတ်’ ဒ္ဂေတ်ခိုဟ်ဆာဲ မသ္ပနကဵုစိုတ်အိုတ်ရ၊ စာ်စ္ဍးနူပွမစောတ်စောဲအရဳဂမၠိုၚ်အိုတ်ရ၊ မၞုံကဵုကွေတ် ဍာံစၟတ်အိုတ်ရ၊ မၞုံကဵုကမ်မသ္ပနကဵုကွေတ် ဍာံစၟတ်အိုတ်ရ၊ သတ်ဂမၠိုၚ်ဂှ် ခန္ဓဇကုလီုလာ်တုဲ ပ္ဍဲကြဴနူမချိုတ်ဂှ် ကတဵုဒှ်ပ္ဍဲသုဂတိ ဍုၚ်မၞိဟ် ဍုၚ်သွဝ် မဒှ်လအာဂတိခိုဟ်ဆာဲအိုတ်ရ” ရဴဝွံ တီတဴရ။ ရဴသာ်ဝွံ နကဵုဒိဗ္ဗစက္ခုဉာဏ် မတုပ်ကေုာံမတ်ဒိပ် ဒေဝတဴဂမၠိုၚ် မသအးဇ္ၚးဗွဲတၟေၚ် မလောန်လတူနူမတ်မၞိဟ်ဂမၠိုၚ်ဂှ် ညာတ်ကေတ်သတ်ဂမၠိုၚ် ဃောစုတိချိုတ် သတ်ဃောကတဵုဒှ် သတ်ယုတ် သတ်ပြဲ သတ်ရုပ်သာ်ကျေဝ် သတ်ရုပ်သာ်ဟွံကျေဝ် သတ်မၞုံကဵုလအာဂတိခိုဟ်ဆာဲ သတ်မၞုံကဵုလအာဂတိ ဟွံခိုဟ်ဆာဲရ၊ တီကေတ်သတ်ဂမၠိုၚ် မကတဵုဒှ်ဗွဲမဗွဲ ကဵုကမ်ရ။
ယွံဗဗၞး ပ္ဍဲမဇ္ၛိမပယျာမ်သ္ဂာဗ္တမ် အဲကလိဂွံ ‘ဝိဇ္ဇာ’ ဉာဏ်မတီ မဒှ်ဒုတိယဝွံတုဲရ၊ သီုဟွံဝိဝိၚ်ဟိုတ်မာဲ ပတိတ်ဇြဟတ်သကာတ်မြဟ် မၞုံကဵုစိုပ် မဂပ်ဝ်ဗလးဏာ (နိဗ္ဗာန်) ဂှ်ဒှ်တုဲ ကုညးမပဒတဴဂှ် ‘အဝိဇ္ဇာ’ ပွမဟွံတီ ကၠေံဗ္ဒန်အာတုဲ သၟဟ်ညံၚ်ရဴ ‘ဝိဇ္ဇာ’ ဉာဏ်မတီကတဵုဒှ်ကီု ‘အဝိဇ္ဇာ’ ပွမဟွံတီကၠေံဗ္ဒန်အာတုဲ ‘ဝိဇ္ဇာ’ ဉာဏ်မတီကတဵုဒှ်ကၠုၚ် (ကုအဲ) တုဲရ၊ ဒမၠုကၠေံဗ္ဒန်အာတုဲ သၟဟ်ညံၚ်ရဴ လျးအရံၚ်ကတဵုဒှ်ကၠုၚ်ကီု ဒမၠုကၠေံဗ္ဒန်အာတုဲ လျးအရံၚ်ကတဵုဒှ်ကၠုၚ် (ကုအဲ) တုဲရ။

ယွံဗဗၞး ဣဝွံတုန် သၟဟ်ညံၚ်ရဴကောန်စာၚ်သၟတ်ဂှ် ဖံက်ဗကးက္ဍတ်ပါ်တိတ်ကၠုၚ်နူ အပ္ဍဲခၞော်ခၟာဲကီု ဒှ်ပွမဖံက်ဗကးက္ဍတ်ပါ်တိတ်ကၠုၚ် (နူခၞော်ခၟာဲအဝိဇ္ဇာ) ဒုတိယ ဒဒက်တဴအဲရ။


၁၄)	ရဴသာ်ဝွံ စိုတ်မတန်ကြန်ဂှ် သအးဇ္ၚးမ္ဂး ဗုဒ္စၚ်ဗ္ၜၚ်မ္ဂး ဟွံမွဲကဵုကၠိခ္ဍက်မ္ဂး စာ်စ္ဍးနူကၠိုက်လ္ၚေၚ်မ္ဂး ဍိုန်ညောန်မ္ဂး ဒုၚ်စရၚ်တၞဟ်နသ္ပမ္ဂး တန်တဴမ္ဂး အာစိုပ်ပွမဟွံချဳဇတဝ်မ္ဂး အဲ (ကျာ်) ဂှ် တၞဟ်နအာသဝက္ခယဉာဏ် မကဵုဓရ်အာသဝဂမၠိုၚ်အိုတ်အာဂှ် ကဵုလၟောဝ်ဏာစိုတ်တူရူတုဲရ။ အဲဂှ် “ဣဝွံဂှ် ဒုက္ခဒဒိုခ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံဂှ် ဒုက္ခသမုဒယ ဟိုတ်ဒဒိုခ်ကတဵုဒှ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံဂှ် ဒုက္ခနိရောဓ နိဗ္ဗာန် ဒှ်အရာဒဒိုခ်ပၠိုတ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံဂှ် ဒုက္ခနိရောဓ ဂါမိနဳပဋိပဒါ ဒ္ဂေတ်ဒှ်ဟိုတ်အာစိုပ်နိဗ္ဗာန် ဒှ်အရာဒဒိုခ်ပၠိုတ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံတအ်ဂှ် အာသဝ ပွမဇွောဝ်ဂမၠိုၚ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံဂှ် အာသဝသမုဒယ ဟိုတ်အာသဝ ပွမဇွောဝ်ဂမၠိုၚ်ရ” ရဴဝွံ တီကေတ် အတိုၚ်မဍာံစၟတ်တုဲရ၊ “ဣဝွံဂှ် အာသဝသမုဒယ ဟိုတ်အာသဝ ပွမဇွောဝ်ဂမၠိုၚ် ကတဵုဒှ်ရ” ရဴဝွံ တီကေတ်အတိုၚ်မဍာံစၟတ်တုဲရ၊ “ဣဝွံဂှ် အာသဝနိရောဓ နိဗ္ဗာန်ဒှ်အရာအာသဝ ပွမဇွောဝ်ဂမၠိုၚ်ပၠိုတ်ရ” ရဴဝွံ တီကေတ်အတိုၚ် မဍာံစၟတ်တုဲရ၊ “ဣဝွံဂှ် အာသဝနိရောဓဂါမိနဳပဋိပဒါ ဒ္ဂေတ်ဒှ်ဟိုတ်အာစိုပ်နိဗ္ဗာန် ဒှ်အရာအာသဝဂမၠိုၚ်ပၠိုတ်ရ” ရဴဝွံ တီကေတ်အတိုၚ်မဍာံစၟတ်တုဲရ၊ တီကေတ်မြဴသာ်ဝွံမ္ဂး ညာတ်ကေတ်မြဴသာ်ဝွံမ္ဂး စိုတ်အဲ (ကျာ်) ဂှ် နူကာမာသဝလေဝ် တိတ်ဗၠးတုဲရ၊ နူဘဝါသဝလေဝ် တိတ်ဗၠးတုဲရ၊ နူအဝိဇ္ဇာသဝလေဝ် တိတ်ဗၠးတုဲရ၊ တိတ်ဗၠးတုဲမ္ဂး “တိတ်ဗၠးအာတုဲရ” ရဴဝွံ လညာတ်ဉာဏ်ကတဵုဒှ်မံက်ကၠုၚ်ရ၊ “ပွမတန်ပဋိသန္ဓိ အိုတ်အာတုဲရ၊ ဒ္ဂေတ်လ္ၚတ်တဴ ဒ္ဂေတ်မပြဲတုဲရ၊ ပတုဲကၠေံကိစ္စမဂ်တုဲရ၊ တၞဟ်နကိစ္စမဂ်ဝွံ ကမၠောန်ထေက်ကဵုဒးသ္ပမွဲသအာၚ် ဟွံမွဲတုဲရ” ရဴဝွံ တီကၠုၚ်တုဲရ။

ယွံဗဗၞး ပ္ဍဲမစ္ဆိမပယျာမ်ဖလာၚ်ဂယး အဲကလိဂွံ ‘ဝိဇ္ဇာ’ ဉာဏ်မတီ မဒှ်တတိယဝွံတုဲရ၊ သီုဟွံဝိဝိၚ်ဟိုတ်မာဲ ပတိတ်ဇြဟတ်ဗွဲသကာတ်မြဟ် မၞုံကဵုစိုတ် မဂပ်ဝ်ဗလးဏာ (နိဗ္ဗာန်) ဂှ်ဒှ်တုဲ ကုညးမပဒတဴဂှ် ‘အဝိဇ္ဇာ’ ပွမဟွံတီ ကၠေံဗ္ဒန်အာတုဲ သၟဟ်ညံၚ်ရဴ ‘ဝိဇ္ဇာ’ ဉာဏ်မတီကတဵုဒှ်ကီု ‘အဝိဇ္ဇာ’ ပွမဟွံတီ ကၠေံဗ္ဒန်အာတုဲ ‘ဝိဇ္ဇာ’ ဉာဏ်မတီ ကတဵုဒှ်ကၠုၚ် (ကုအဲ) တုဲရ၊ ဒမၠုကၠေံဗ္ဒန်အာတုဲ သၟဟ်ညံၚ်ရဴ လျးအရံၚ်ကတဵုဒှ်ကၠုၚ်ကီု ဒမၠုကၠေံဗ္ဒန်အာတုဲ လျးအရံၚ် ကတဵုဒှ်ကၠုၚ် (ကုအဲ) တုဲရ။

ယွံဗဗၞး ဣဝွံတုန် သၟဟ်ညံၚ်ရဴကောန်စာၚ်သၟဟ်ဂှ် ဖံက်ဗကးက္ဍတ်ပါ်တိတ်ကၠုၚ်နူ အပ္ဍဲခၞော်ခၟာဲကီု ဒှ်ပွမဖံက်ဗကးက္ဍတ်ပါ်တိတ်ကၠုၚ် (နူခၞော်ခၟာဲအဝိဇ္ဇာ) တတိယ ဒဒက်တဴအဲရ။


၁၅)	သ္ဂးတဴရဴဝွံမ္ဂး ဗဗၞးဝေရဉ္ဇာဂှ်— “တြနာဲဂေါတမဂှ် ဒှ်ဇၞော်အိုတ်ရ၊ တြနာဲဂေါတမဂှ် ဒှ်ပြဲအိုတ်ရ၊ ယွံတြနာဲဂေါတမ (ဓရ်ဂှ်) ထေက်ကဵုသ္ဍိုက်မၠိုက်လောန်ရ၊ ယွံတြနာဲဂေါတမ (ဓရ်ဂှ်) ထေက်ကဵုသ္ဍိုက်မၠိုက်လောန်ရ၊ ယွံတြနာဲဂေါတမ ဗွဲဥပမာမ္ဂးတုန် ဝတ္ထုဗကပ်စွံလဝ်ဂှ် သၟဟ်ညံၚ်ရဴဂတးလ္ၚာကဵုကီု ဝတ္ထုဂြောပ်ဗ္ဒန်လဝ်ဂှ် သၟဟ်ညံၚ်ရဴပံက်ထ္ၜးကဵုကီု ကုညးမတ်ဂေတ်တၠိၚ်ဂၠံၚ်ဂှ် သၟဟ်ညံၚ်ရဴဟီုလဴကဵု ဂၠံၚ်ဍာန်ဍာံစၟတ်ကီု “ညးမၞုံကဵုမတ်မညာတ်ဂမၠိုၚ်ဂှ် ကြက်ဂွံညာတ်ကေတ် ရုပ်သာ်ဂမၠိုၚ်အိုတ်ရ” ရဴဝွံ ပ္ဍဲတိုက်ဒမၠုဂှ် သၟဟ်ညံၚ်ရဴစံၚ်ဗဂဵုကဵုပၟတ်ကၠေၚ်သ္ဍဴကီု တုပ်သၟဟ်သာ်ဝွံဟေၚ်ရ တြနာဲဂေါတမဂှ် နကဵုဟိုတ်ဗွဲမဂၠိုၚ် တွံထ္ၜးကဵုဓရ်ရ၊ ယွံတြနာဲဂေါတမ အဲဍိက်ဂှ် ပြာပ်ခသ္ပစ္ၜုဲစ္ၜော်ကဵု တြနာဲဂေါတမရ၊ ဓရ်ဂှ်လေဝ် ပြာပ်ခသ္ပစ္ၜုဲစ္ၜော်ရ၊ သၚ်ဂှ်လေဝ် ပြာပ်ခသ္ပစ္ၜုဲစ္ၜော်ရ၊ တြဲနာဲဂေါတမ သ္ပတမ်နူတ္ၚဲဝွံတုဲ စဵုကဵုလအိတ်လမျီု အဲဍိက်ဂှ် ဥပးပြာပ်ခသ္ပစ္ၜုဲစ္ၜော် ရဴဝွံ ဩဝ်ဂိုၚ်သမ္တီလဝ်ညိ၊ တြနာဲဂေါတမမွဲဟာန်ကေုာံ ခမဳသၚ်ပွမလုပ်ဒဂိုန် ပ္ဍဲဍုၚ်ဝေရဉ္ဇာလေဝ် ဩဝ်ဒုၚ်တဲညိ” ရဴဝွံ ဂရၚ်ပတီ တဳလမၞုံပိုဉ်ကျာ်တြဲရ။
တဳလမၞုံပိုဉ်ကျာ်တြဲ နမဒၟံၚ်သ္ၚိတ်သ္ၚိတ်ဂှ် ဒုၚ်တဲ (သွက်ဂွံပြာပ်လုပ်ဒဂိုန်) ရ၊ ပ္ဍဲအခိၚ်ဂှ် ဗဗၞးဝေရဉ္ဇ တီကေတ် တဳလမၞုံပိုဉ်ကျာ်တြဲ ဒုၚ်တဲတုဲ ဒၠိုက်ကတဵုနူဒၞာဲ လ္ၚောဝ်သ္ပဝတ်တဳလမၞုံပိုဉ်ကျာ်တြဲတုဲ သ္ပရှေ်သှေ်ရဴဂဴတုဲမ္ဂး ပါဲစ္ဍးအာရ။


⎈ ပ္ဍဲဍုၚ်ဝေရဉ္ဇာ ကတဵုဒှ်ဘဲကၞောဝ် 

၁၆)	ပ္ဍဲအဃောအခိၚ်ဂှ် ဍုၚ်ဝေရဉ္ဇာ စၞစသုၚ်ဝါတ်ခါဲရ၊ (ကတဵုဒှ်ကၞောဝ်ရ)၊ သွက်ဂွံဂယိုၚ်လမျီုဝါတ်ဂါတ်ရ၊ မၞုံကဵုဇုတ်ဗုၜတ်ရ၊ သ္ဒးဂယိုၚ်လမျီု နကဵုဇြေဟ်လိက်မာဲရ၊ မိန်ထ္ၜကေတ်ဗဗေၚ်ပ္ဍဲတဲတုဲ နပွမဂ္ၚေၚ်ပိဏ္ဍပါတ် သွက်ဂွံယိုပ်ယာပ် ဟွံလောဲသွာရ။

ပ္ဍဲအခိၚ်ဂှ် ညးဗၞိက်ချေံ ကောန်ညးဥတ္တရာပထရးဂမၠိုၚ် မွဲဟာန်ကေုာံချေံဂမၠိုၚ်မသုန်ကၠံဂှ် ဒီုဗြဲ ပ္ဍဲဍုၚ်ဝေရဉ္ဇာအိုတ်ရ၊ ညးဗၞိက်ချေံဂမၠိုၚ်ဂှ် ပ္ဍဲရုၚ်ချေံဂမၠိုၚ် ပတန်လဝ်ဝတ် ဇွောံမသ္ၚယဴ မွဲမွဲတၠတ်ဇဳ ကုခမဳဂမၠိုၚ်အိုတ်ရ။ ခမဳဂမၠိုၚ် ပ္ဍဲအခိၚ်နူဂယး ရုၚ်လတက်ပဠေဝ် (သ္ၚာ) တုဲ သီုမဂိုၚ်ထ္ၜကေတ် ဗဗေၚ်သ္ၚာ လုပ်ဂ္ၚေၚ်ပိဏ္ဍပါတ် ပ္ဍဲဍုၚ်ဝေရဉ္ဇာတုဲ ဟွံကလိဂွံ ပိဏ္ဍပါတ်အိုတ်မ္ဂး သွက်ပိဏ္ဍပါတ် ဂေတ်ဂ္ၚေၚ်ပ္ဍဲရုၚ်ချေံဂမၠိုၚ်တုဲ ရၚ်တၠုၚ်ကေတ်နၚ် ဇွောံမသ္ၚုယဴ မွဲမွဲတၠတ်ဇဳ အပ္ဍဲအာရှာမ်အိုတ်တုဲမ္ဂး ထၞက်ပ္ဍဲထအဳတုဲ ထၞက်တုဲ သ္ပပြဘိုဂ်အိုတ်ရ။

တဳလပိုဉ်အာနန္ဒတုန် ပိုဟ်ဖ္ဍိုတ်ဇွောံမသ္ၚုယဴမွဲတၠတ်ဂှ် ပ္ဍဲလတူတၟံလးတုဲမ္ဂး ဗဂိန်ကဵုကုတဳလမၞုံပိုဉ်ကျာ်တြဲရ၊ တဳလမၞုံပိုဉ်ကျာ်တြဲ သ္ပပြဘိုဂ်ဝိုဟ်သ္ၚုယဴဂှ်ရ။

တဳလမၞုံပိုဉ်ကျာ်တြဲ သ္ဂောံမိၚ်ကေတ်ဗရုရမျာၚ်ထအဳရ၊ ကျာ်တြဲဂမၠိုၚ် သီုတီတဴလေဝ် သၟာန်သၟုက်အိုတ်ရ၊ သီုမတီတဴလေဝ် ဟွံသၟာန်သၟုက်အိုတ်ရ။ တီအခိၚ်အခါတုဲ သၟာန်သၟုက်အိုတ်ရ၊ တီအခိၚ်အခါတုဲ ဟွံသၟာန်သၟုက်အိုတ်ရ။ ကျာ်တြဲဂမၠိုၚ် သၟာန်သၟုက်တဴ စပ်ကဵုဒတုဲဖဵုအိုတ်ရ၊ ဟွံစပ်ကဵုဒတုဲဖဵုဂှ် ဟွံသၟာန်သၟုက်အိုတ်ရ။ ကျာ်တြဲဂမၠိုၚ် ပါဲကၠေံ မဟွံစပ်ကဵုဒတုဲဖဵုဂမၠိုၚ် နကဵုမဂ်အိုတ်ရ။ နကဵုဟိုတ်ဂမၠိုၚ်ၜါပြကာမတွံဂး “ဓရ်ဂှ်လေဝ် ကြက်တွံအိုတ်ရ၊ သိက္ခာပိုဒ်ဂှ်လေဝ် ကြက်ပညပ်တဴ ကုကွးဂမၠိုၚ်အိုတ်ရ” ဂှ် ကျာ်တြဲမပတၠပိုဉ်တြဴပြကာဂမၠိုၚ် သၟာန်သၟုက်တဴခမဳဂမၠိုၚ်အိုတ်ရ။

ပ္ဍဲအခိၚ်ဂှ် တဳလမၞုံပိုဉ်ကျာ်တြဲဂှ် “ယွံအာနန္ဒ ဗရုရမျာၚ်ထအဳဂှ် ဗရုရမျာၚ်မသ္ပမုမွဲဂှ်ရော?” ရဴဝွံ သၟာန်သၟုက်တဴ တဳလပိုဉ်အာနန္ဒရ၊ ပ္ဍဲအခိၚ်ဂှ် တဳလပိုဉ်အာနနဒ ဂရၚ်ပတီ ကုတဳလမၞုံပိုဉ်ကျာ်တြဲ ဟိုတ်ပရူပရာဝွံရ။

“ယွံအာနန္ဒ ခိုဟ်သန်ရ၊ ခိုဟ်သန်ရ၊ မၞးတအ်ညးဂမၠိုၚ် မဒှ်ညးသပ္ပုရိုဟ်ခိုဟ်ပြဲအံၚ်ဇၞးတဴ (ပွမစၞစသုၚ်ဝါတ်ခါဲ၊ ပွမနွံပၟိက်၊ ပွမဗက်အလိုက်ပၟိက် ယုတ်ပြေအ်) အိုတ်ရ၊ ကောန်ဗွဲကြဴ စဴဗွဲဂတတုန် ပုၚ်သ္ၚုသာလဳမနှဴရဴကေုာံဖျိုန်လေဝ် ကြက်ဗ္ဒေက်ဖျဝ်ထေၚ်သဝ်တဴရ” ရဴဝွံ (သ္ဂးရ)။


၁၇)	ပ္ဍဲအခိၚ်ဂှ် တဳလပိုဉ်မဟာမောဂ္ဂလာန် ပ္ၚောံပြာပ်အာဇရေၚ် တဳလမၞုံပိုဉ်ကျာ်တြဲတုဲမ္ဂး လ္ၚောဝ်သ္ပဝတ်တဳလမၞုံပိုဉ်ကျာ်တြဲ ဗွဲမရှေ်သှေ်ရဴဂဴတုဲ ဂဇအ်ကေတ်ပ္ဍဲဒၞာဲမွဲတုဲမ္ဂး—

“ယွံကျာ်မၞုံပိုဉ် ပ္ဍဲအခိၚ်လၟုဟ် ဍုၚ်ဝေရဉ္ဇာ စၞစသုၚ်ဝါတ်ခါဲရ၊ (ကတဵုဒှ်ကၞောဝ်ရ)၊ သွက်ဂွံဂယိုၚ်လမျီုဝါတ်ဂါတ်ရ၊ မၞုံကဵုဇုတ်ဗုတၜတ်ရ၊ သ္ဒးဂယိုၚ်လမျီု နကဵုဇြေဟ်လိက်မာဲရ၊ မိန်ထ္ၜကေတ်ဗဗေၚ်ပ္ဍဲတဲတုဲ နပွမဂေတ်ဂ္ၚေၚ်ပိဏ္ဍပါတ် သွက်ဂွံယိုပ်ယာပ် ဟွံလောဲသွာရ။ ယွံကျာ်မၞုံပိုဉ် ဒၠးသၟဝ်တိဇၞော်ဝွံ သၟဟ်ညံၚ်ရဴဍာ်သာဲ မဟွံမွဲကဵုကောန်သာဲ ခၟာဲသာဲကီု ဍာတ်ကြောအ်ခိုဟ်တုဲ မၞုံကဵုအရာသာယျေန်ရ၊ ယွံကျာ်မၞုံပိုဉ် အာတ်ပါန်အခေါၚ်ရ၊ အဲဍိက်သၟိက်မိက်ဂတးကၠေံတိဇၞော်ရ၊ ခမဳဂမၠိုၚ် ကြက်သ္ဂောံပြဘိုဂ် ကၠေၚ်ဇၜိုတ်တိ ကွပ်တိ ရှ်သြဇတိ မၞုံဒၠးသၟဝ်အိုတ်ရ” ရဴဝွံ ဂရၚ်ပတီ တဳလမၞုံပိုဉ်ကျာ်တြဲရ။

ယွံမောဂ္ဂလာန် သတ်မနိဿယ်ဗ္ဒာဲဒၟံၚ်ကဵုတိဇၞော်ဂမၠိုၚ်ဂှ် ပသာ်ကြက်သ္ပဂှ်ရော? ရဴဝွံ (သၟာန်ရ)။ ယွံကျာ်မၞုံပိုဉ် တဲမွဲလ္ပာ်ဂှ် အဲဍိက်နိမိတ်ဗဒှ် သၟဟ်ညံၚ်တိဇၞော်ရ၊ သတ်မနိဿယ် ဗ္ဒာဲဒၟံၚ်ကဵုတိဇၞော်ဂမၠိုၚ်ဂှ် ပြံၚ်ဖျုဲစွံပ္ဍဲ (လတူတဲ မနိမိတ်ဗဒှ်လဝ် သၟဟ်ညံၚ်တိဇၞော်) ဂှ်ရ၊ နကဵု တဲမွဲလ္ပာ်ဂှ် ဂတးကၠေံတိဇၞော်ရ ရဴဝွံ (ဂရၚ်ပတီရ)။

ယွံမောဂ္ဂလာန် ဟွံဗဗွဲရ၊ သွက်သ္ဂောံဂတးကၠေံ တိဇၞော်ဂှ် တၠအဲ လ္ပသ္ဍိုက်မၠိုက် (လ္ပနွံပၟိက်) ညိ၊ သတ်ဂမၠိုၚ်လေဝ် အာစိုပ်ပွမသမ္တီထေၚ်ကေတ် ပၠန်ဂတးမှာယောၚ်အိုတ်ရ ရဴဝွံ (သ္ဂးရ) ။
ယွံကျာ်မၞုံပိုဉ် အာတ်ပါန်အခေါၚ်ရ၊ ကဵုခမဳသၚ်အိုတ်သီု က္ညအာဂ္ၚေၚ်ဒုၚ်ပိဏ္ဍပါတ် တကအ်သၟဝ်ကျာညိ ရဴဝွံ (ဂရၚ်ပတီရ)။ ယွံမောဂ္ဂလာန် ဟွံဗဗွဲရ၊ ပွမက္ညအာဂ္ၚေၚ်ဒုၚ်ပိဏ္ဍပါတ် တကအ်သၟဝ်ကျာ် ခမဳသၚ်အိုတ်သီုဂှ် တၠအဲ လ္ပသ္ဍိုက်မၠိုက် (လ္ပနွံပၟိက်) ညိ ရဴဝွံ (သ္ဂးရ)။


၁၈)	ပ္ဍဲအခိၚ်ဂှ် ကုတဳလပိုဉ်သာရိပိုတ် ပြာပ်အာဌာန်သ္ၚိတ်ဇြတုဲ ဃောသ္ပဒတဴဒၟံၚ်ညးမွဲဓဝ်ဂှ်— “သာသနာ မုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာမွဲ ဟွံတန်တဴဗွဲမလအ်ကာဖာဂှ်ရော? သာသနာ မုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာမွဲ တန်တဴဗွဲမလအ်ကာဖာဂှ်ရော?” ရဴဝွံ ကသပ်စိုတ် ကတဵုဒှ်ကၠုၚ်ရ။

ပ္ဍဲအခိၚ်ဂှ် တဳလပိုဉ်သာရိပိုတ် ပ္ဍဲအခိၚ်ပယျာံသဝ်တ္ၚဲ ဒၠိုက်ကတဵုနူဒၞာဲ မပဒတဴဒၟံၚ်ညးမွဲဓဝ်တုဲ ပ္ၚောံပြာဇရေၚ် တဳလမၞုံပိုဉ်ကျာ်တြဲတုဲမ္ဂး လ္ၚောဝ်သ္ပဝတ် တဳလမၞုံပိုဉ်ကျာ်တြဲ ဗွဲမရှေ်သှေ်ရဴဂဴတုဲ ဂဇအ်ကေတ်ပ္ဍဲဒၞါဲမွဲတုဲမ္ဂး-

“ယွံကျာ်မၞုံပိုဉ် ပြာပ်အာဌာန်လ္ၚုသ္ၚိတ်ဇြတုဲ ဃောသ္ပဒတဴဒၟံၚ်ညးမွဲဓဝ်ဂှ် သာသနာမုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဲပြကာမွဲ ဟွံတန်တဴ ဗွဲမလအ်ကာဖာဂှ်ရော? သာသနာ မုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာမွဲ တန်တဴဗွဲမလအ်လကာဖာဂှ်ရော? ရဴဝွံ ကသပ်စိုတ် ကတဵုဒှ်ကၠုၚ် ကုအဲဍိက်ရ။ ယွံကျာ်မၞုံပိုဉ် သာသနာ မုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာမွဲ ဟွံတန်တဴဗွဲမလအ်လကာဖာဂှ်ရော? သာသနာမုရဴတဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာမွဲ တန်တဴဗွဲမလအ်လကာဖာဂှ်ရော?” ရဴဝွံ ဂရၚ်ပတီ တဳလမၞုံပိုဉ်ကျာ်တြဲရ။
ယွံသာရိပိုတ် သာသနာ တဳလမၞုံပိုဉ်ကျာ်တြဲဝိပဿဳကီု တဳလမၞုံပိုဉ်ကျာ်တြဲသိခဳကီု တဳလမၞုံပိုဉ်ကျာ်တြဲဝေဿဘူကီုဂှ် ဟွံတန်တဴ ဗွဲမလအ်လကာဖာရ၊ ယွံသာရိပိုတ် သာသနာ တဳလမၞုံပိုဉ်ကျာ်တြဲကကုသန်ကီု တဳလမၞုံပိုဉ်ကျာ်တြဲကေဏာဂီုကီု တဳလမၞုံပိုဉ်ကျာ်တြဲကဿပကီုဂှ် တန်တဴဗွဲမလအ်ကာဖာရ ရဴဝွံ (သ္ဂးရ)။


၁၉)	ယွံကျာ်မၞုံပိုဉ် ဟိုတ်သာသနာ ဟိုတ်သာသနာတဳလမၞုံပိုဉ်ကျာ်တြဲဝိပဿဳကီု တဳလမၞုံပိုဉ်ကျာ်ကျာ်သိခဳကီု တဳလမၞုံပိုဉ်ကျာ်တြဲဝေဿဘူကီု ဟွံတန်တဴဗွဲမလအ်လကာဖာတုန် ညးဍေံရော? အထံက်အပၚ်တုန် ညးဍေံရော? ရဴဝွံ (ဂရၚ်ပတီရ)။
ယွံသာရိပိုတ် တဳလမၞုံပိုဉ်ကျာ်တြဲဝိပဿသဳကီု တဳမၞုံပိုဉ်ကျာ်တြဲသိခဳကီု တဳလမၞုံပိုဉ်ကျာ်တြဲဝေဿဘူကီု သွက်သ္ဂောံတွံကဵုဓရ် ကုကွးဂမၠိုၚ်ဗွဲတြးဂှ် ဟွံသ္ပပတိတ်လွဳအိုတ်ရ။ သုတ်ဂေယျဗျာကရိုဏ် ဂါထာဥဒါန် ဣတိဝုတ် ဇာတ် အဗ္ဘုတဓမ္မ ဝေဒလ္လဂမၠိုၚ်ဒဒက်တဴ တဳလမၞုံပိုဉ်ကျာ်တြဲဂမၠိုၚ်ဂှ် ဒှ်ဗၞတ်ညိနာၚ်ဟေၚ်အိုတ်ရ၊ ဟွံပညပ်တဴ သိက္ခာပိုဒ် ကုကွးဂမၠိုၚ်အိုတ်ရ၊ ဟွံစၞောန်ထ္ၜး (အာဏာ) ပါတိမုက်ရ။ ပ္ဍဲအခိၚ်တဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ပ္ဍဲအခိၚ်ကွးဂမၠိုၚ် ဒ္ဂေတ်ပတုပ်ဗက် တဳလမၞုံပိုဉ်ကျာ်တြဲဂမၠိုၚ်တုဲ မဂြၚ်တီကေတ် သစ္စပန်ဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ကောန်ကွးဗွဲကြဴ စဴဗွဲဂတဂမၠိုၚ် မသ္ပခမဳနူဂကူဂမၠိုၚ် မၞုံကဵုယၟုတၞောဝ်ဇာတ်တၞဟ်တၞဟ်ဂှ် ကဵုသာသနာဂှ် ကၠေံဗ္ဒန်အာဗွဲမပြဟ်အိုတ်ရ။ ယွံသာရိပိုတ် ပ္ကဴဂမၠိုၚ်တၞဟ်တၞဟ် မပတိုန်စွံလဝ် ပ္ဍဲလတူကတဵုသတှေ် သီုဟွံကၞောတ်ဇန်လဝ်နဇုက်တောဝ်ဂှ် ဟိုတ်ဟွံကၞောတ်ဇန်လဝ် နဇုက်တောဝ်ဂှ်ရ သၟဟ်ညံၚ်ရဴကျာဗ္စာဲဗ္ဒာဲပြးပဆာဲ ပိုၚ်လွိၚ်ဓဂိုဟ်သွဝ် ပလီုပလာ်ထောံကီု တုပ်ပမာသာ်ဝွံဟေၚ် ပ္ဍဲအခိၚ်တဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာဂှ် (သ္ပပရိနိဗ္ဗာန်) ကၠေံဗ္ဒန်အာဂှ်ကီု ပ္ဍဲအခိၚ်ကွးဂမၠိုၚ် ဒ္ဂေတ်ပတုပ်ဗက် တဳလမၞုံပိုဉ်ကျာ်တြဲဂမၠိုၚ်တုဲ မဂြၚ်တီကေတ် သစ္စပန်ဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ကောန်ကွးဗွဲကြဴ စဴဗွဲဂတဂမၠိုၚ် မသ္ပခမဳနူဂကူဂမၠိုၚ် မၞုံကဵုယၟုတၞောဝ်ဇာတ်တၞဟ်တၞဟ်ဂှ် ကဵုသာသနာဂှ် ကၠေံဗ္ဒန်အာဗွဲမပြဟ်အိုတ်ရ။

တဳလမၞုံပိုဉ်ကျာ်တြဲဂမၠိုၚ် (ပိဇကု) မပတၠပိုဉ်တြဴပြကာဂှ် တီကေတ်ကသပ်စိုတ်ကွးဂမၠိုၚ် နကဵုစိုတ်ဇကုတုဲ သ္ပပတိတ်လွဳ သွက်သ္ဂောံဒၠောံဗတောန်အိုတ်ရ။

ယွံသာရိပိုတ် ကေၚ်ဒှ်ကၠုၚ်ပ္ဍဲကိုပ်ကၠာတေံတုန် တဳလမၞုံပိုဉ်ကျာ်တြဲဝေဿဘူ မထေက်ဒုၚ်ပူဇဴတၟေၚ် မဂြၚ်တီကေတ် (ဓရ်ဂမၠိုၚ်အိုတ်သီု) အလဵုဇကုမဍာံစၟတ်ဂှ် ပ္ဍဲသပိုဟ်ဂြိုပ်မထေက်ကဵုဖေက်ဂၟံက်မွဲ တီကေတ်စိုတ် (ခမဳဂမၠိုၚ်) နကဵုစိုတ်ဇကုတုဲ "မြဴသာ်ဝွံ ဩဝ်ချပ်အိုတ်ညိ၊ မြဴသာ်ဝွံ လ္ပချပ်အိုတ်ညိ၊ မြဴသာ်ဝွံ ဩဝ်သ္ပပၠုပ်စိုတ်အိုတ်ညိ၊ မြဴသာ်ဝွံ လ္ပသ္ပပၠုပ်စိုတ်အိုတ်ညိ၊ ဩဝ်ပါဲကၠေံဓရ်ဝွံအိုတ်ညိ၊ အာစိုပ်ဓရ်ဝွံတုဲ ဩဝ်သ္ပဒတဴအိုတ်ညိ” ရဴဝွံ ဒၠောံဗတောန်ခမဳလ္ၚီရ၊ ဝေတ်ဗတောန်ရ။ ယွံသာရိပိုတ် တဳလမၞုံပိုဉ်ကျာ်တြဲဝေဿဘူ မထေက်ဒုၚ်ပူဇဴတၟေၚ် မဂြၚ်တီကေတ် (ဓရ်ဂမၠိုၚ်အိုတ်သီု) အလဵုဇကုမဍာံစၟတ်ဂှ် ဒၠောံဗတောန်ဝေတ်ဗတောန်တဴမြဴသာ်ဝွံမ္ဂး ဟိုတ်ခမဳလ္ၚီဂမၠိုၚ်ဂှ် ဟွံစောဲလာံအာရီုမမိက်ကဵုမွဲမွဲ (နတဏှာဒိဋ္ဌိဂမၠိုၚ်) တိတ်ဗၠးနူဓရ်အာသဝဂမၠိုၚ်အိုတ်ရ။ ယွံသာရိပိုတ် ပ္ဍဲဂလာန်မတွံဂးသပိုဟ်ဂြိုပ် မထေက်ကဵုဖေက်ဂၟံက်ဂှ် ညးရာဂဟွံစာ်စ္ဍးမမိက်ကဵုမွဲမွဲ လုပ်အာသပိုဟ်ဂြိုပ်ဂှ်မ္ဂး ဗွဲမဂၠိုၚ်ဂၠိုၚ် တသော်ဇကုဂမၠိုၚ် ပတူနရဴအိုတ်ရ၊ ပွမတသော်ဇကုပတူနရဴဝွံ ဒဒှ်ထေက်ကဵုဖေက်ဂၟံက်ခိုဟ် ဒဒက်တဴသပိုဟ်ဂြိုပ် မထေက်ကဵုဖေက်ဂၟံက်ခိုဟ်ဂှ်ရောၚ်။

ယွံသာရိပိုတ် ဣဝွံဟေၚ် ဟိုတ်သာသနာ တဳလမၞုံပိုဉ်ကျာ်တြဲဝိပဿဳကီု တဳလမၞုံပိုဉ်ကျာ်တြဲသိခဳကီု တဳလမၞုံပိုဉ်ကျာ်တြဲဝေဿဘူကီု ဟွံတန်တဴ ဗွဲမလအ်လကာဖာရ၊ ဣဝွံဟေၚ် အထံက်အပၚ် ဟွံတန်တဴ ဗွဲမလအ်လကာဖာရ ရဴဝွံ (သ္ဂးရ)။


၂၀)	ယွံကျာ်မၞုံပိုဉ် ဟိုတ်သာသနာ တဳလမၞုံပိုဉ်ကျာ်တြဲကကုသန်ကီု တဳလမၞုံပိုဉ်ကျာ်တြဲကောဏဂီုကီု တဳလမၞုံပိုဉ်ကျာ်တြဲကဿပကီု တန်တဴဗွဲမလအ်လကာဖာတုန် ညးဍေံဂှ်ရော? အထံက်အပၚ်တုန် ညးဍေံဂှ်ရော? ရဴဝွံ (ဂရၚ်ပတီရ)။

ယွံသာရိပိုတ် တဳလမၞုံပိုဉ်ကျာ်တြဲကကုသန်ကီု တဳလမၞုံပိုဉ်ကျာ်တြဲကောဏဂီုကီု တဳလမၞုံပိုဉ်ကျာ်တြဲကဿပကီု သွက်သ္ဂောံတွံကဵုဓရ် ကုကွးဂမၠိုၚ်ဗွဲတြးဂှ် သ္ပပတိတ်လွဳအိုတ်ရ၊ သုတ်ဂေယျ ဗျာကရိုဏ် ဂါထာဥဒါန် ဣတိဝုတ် ဇာတ် အဗ္ဘုတဓမ္မ ဝေဒလ္လဂမၠိုၚ် ဒဒက်တဴ တဳလမၞုံပိုဉ်ကျာ်တြဲဂမၠိုၚ်ဂှ် ဂၠိုၚ်ဂၠၚ်အိုတ်ရ၊ ပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။ ပ္ဍဲအခိၚ်တဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာဂှ် (သ္ပပရိနိဗ္ဗာန်ပၠန်) ဂှ် ကၠေံဗ္ဒန်အာဂှ်ကီု ပ္ဍဲအခိၚ်ကွးဂမၠိုၚ် ဒ္ဂေတ်ပတုပ်ဗက်တဳလမၞုံပိုဉ်ကျာ်တြဲဂမၠိုၚ်တုဲ မဂြၚ်တီကေတ်သစ္စပန်ဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ကွးကောန်ဗွဲကြဴ စဴဗွဲဂတဂမၠိုၚ် မသ္ပခမဳနူဂကူဂမၠိုၚ် မၞုံကဵုယၟုတၞောဝ်ဇာတ်တၞဟ်တၞဟ်ဂှ် ကဵုသာသနာဂှ် တန်တဴလုကဴကာလ မဂၠိုၚ်သ္ၚောဲအိုတ်ရ။ ယွံသာရိပိုတ် ကၞောတ်ဇန်လဝ်ကဵုဇုက်တောဝ်တုဲ ပကဴဂမၠိုၚ်တၞဟ်တၞဟ်မတိုန်စွံလဝ် ပ္ဍဲလတူဂတဵုသတှေ်ဂှ် ဟိုတ်နူကၞောတ်ဇန်လဝ်နကဵုဇုက်တောဝ်တုဲ ပကဴဂမၠိုၚ်တၞဟ်တၞဟ်မပတိုန်စွံလဝ် ပ္ဍဲလတူဂတဵုသတှေ်ဂှ် ဟိုတ်နူကၞောတ်ဇန်လဝ် နကဵုဇုက်တောဝ်တုဲ စွံလဝ်ဂှ်ရ သၟဟ်ညံၚ်ရဴကျာ ဟွံဗ္စာဲဗ္ဍာဲဟွံပြးဆာဲ ဟွံပိုၚ်လွိၚ်ဓဂိုဟ်သွဝ် ဟွံပလီုပလာ်ထောံကီု တုပ်ပမာသာ်ဝွံဟေၚ် ပ္ဍဲအခိၚ်တဳလမၞုံပိုဉ်ကျာ်တြဲဂမၠိုၚ် မပတၠပိုဉ်တြဴပြကာဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ပ္ဍဲအခိၚ်ကွးဂမၠိုၚ် ဒ္ဂေတ်ပတုပ်ဗက် တဳလမၞုံပိုဉ်ကျာ်တြဲဂမၠိုၚ်တုဲ မဂြၚ်တီကေတ်သစ္စပန်ဂှ် (သ္ပပရိနိဗ္ဗာန်ပၠန်) ကၠေံဗ္ဒန်အာဂှ်ကီု ကွးကောန်ဗွဲကြဴ စဴဗွဲဂတဂမၠိုၚ် မသ္ပခမဳနူဂကူဂမၠိုၚ် မၞုံကဵုယၟုတၞောဝ်ဇာတ်တၞဟ်တၞဟ်ဂှ် ကဵုသာသနာတန်တဴ လုကဴကာလမဂၠိၚ်သ္ၚောဲအိုတ်ရ။ ယွံသာရိပိုတ် ဣဝွံတုန် ဟိုတ်သာသနာ တဳလမၞုံပိုဉ်ကျာ်တြဲကကုသန် တဳလမၞုံပိုဉ်ကျာ်တြဲကောဏာဂီုကီု တဳလမၞုံပိုဉ်ကျာ်တြဲကဿပကီု တန်တဴဗွဲမလအ်လကာဖာရ၊ ဣဝွံဟေၚ် အထံက်အပၚ်တန်တဴ ဗွဲမလအ်လကာဖာရ ရဴဝွံ (သ္ဂးရ)။

၂၁)	ပ္ဍဲအခိၚ်ဂှ် တဳလပိုဉ်သာရိပိုတ် ဒၠိုက်ကတဵုနူဒၞါဲတုဲ သီုမလ္ၜက်ကၠေဟ်ပတိုန်သ္ၚာကၞေဟ်ပ္ဍဲလတူပၞးပါဲမွဲလပါ် ပၚ်ခၠအ်သၟိပ်တဲလ္ၚောဝ်ဏာ ဌာန်တဳလမၞုံပိုဉ်ကျာ်တြဲနွံတုဲ—

“သွက်သာသနာဝွံ သ္ဂောံတန်တဴ ဗွဲမလအ်လကာဖာ တဳလမၞုံပိုဉ်ကျာ်တြဲဂှ် ပညပ်တဴယြဴသိက္ခာပိုဒ်မွဲ ကုကွးဂမၠိုၚ်ရ၊ စၞောန်ထ္ၜးတဴ ယြဴပါတိမုက်မွဲရ၊ ယွံတဳလမၞုံပိုဉ်ကျာ်တြဲ မပတၠပိုဉ်တြဴပြကာ သွက်သ္ဂောံပညပ်တဴသိက္ခာပိုဒ်ဂှ် ဒးအခိၚ်ရ၊ ယွံတဳလမၞုံပိုဉ်ကျာ်တြဲ မလေပ်သ္ဂးတဴဂလာန်ခိုဟ်ဆာဲ သွက်သ္ဂောံစၞောန်ထ္ၜးပါတိမုက်ဂှ် ဒးအခိၚ်ရ” ရဴဝွံ ဂရၚ်ပတီ တဳလမၞုံပိုဉ်ကျာ်တြဲရ။

ယွံသာရိပိုတ် တၠအဲ ဩဝ်လၟတ်ဒေါံဒၟံၚ်ညိကၠာ၊ ယွံသာရိပိုတ် တၠအဲ ဩဝ်လၟတ်ဒေါံဒၟံၚ်ညိကၠာ၊ ကျာ်တြဲဟေၚ် ကြက်တီကေတ် အခိၚ်ပ္ဍဲပွမပညပ်သိက္ခာပိုဒ် ပွမစၞောန်ထ္ၜးပါတိမုက်ရ။ ယွံသာရိပိုတ် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် လုကဴကာလ ဗၞတ်ဟွံကတဵုဒှ်ပြာကဋ်ကၠုၚ် ပ္ဍဲသၚ်ဏီ ကျာ်တြဲ ဟွံပညပ်တဴသိက္ခာပိုဒ် ကုကွးဂမၠိုၚ်ရ၊ ဟွံစၞောန်ထ္ၜး (အာဏာ) ပါတိမုက်ရ။

ယွံသာရိပိုတ် ပ္ဍဲသာသနာဝွံ ပ္ဍဲအခိၚ်ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ကတဵုဒှ်ပြာကဋ်ကၠုၚ်ပ္ဍဲသၚ်ဂှ် တၞဟ်နဖဵုပွမပါဲပၠေၚ်ကၠေံဓရ် (ပွမကလိလောန်) ဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ်ဟေၚ် ကျာ်တြဲပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။

ယွံသာရိပိုတ် သၚ်ဂှ် လုကဴကာလဗၞတ်ဟွံအာစိုပ် ဒဒှ်မဂၠိုၚ်ဂၠၚ် ဒဒက်တဴခမဳ (ဝသ်ကြံၚ်) မတီဗ္တမ်မဂၠိုၚ်ဏီဂှ် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ဟွံကတဵုဒှ်ပြာကဋ်ကၠုၚ် ပ္ဍဲသၚ်အိုတ်ဏီရ၊ ယွံသာရိပိုတ် ပ္ဍဲအခိၚ်သၚ်ဂှ် အာစိုပ်ဒဒှ်မဂၠိုၚ်ဂၠၚ် ဒဒက်တဴခမဳ (ဝသ်ကြံၚ်) မတီဗ္တမ်မဂၠိုၚ်ဂှ်တုန် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ကတဵုဒှ်ပြကဋ်ကၠုၚ် ပ္ဍဲသၚ်အိုတ်ရ၊ ပ္ဍဲအခိၚ်ဂှ် တၞဟ်နဖဵုပွမပါဲပၠေၚ်ကၠေံ ဓရ် (ပွမကလိလောန်) ဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ်ဟေၚ် ကျာ်တြဲ ပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။

ယွံသာရိပိုတ် သၚ်ဂှ် လုကဴကာလဗၞတ်ဟွံအာစိုပ် ဒဒှ်မလှဲလးဂၠိုၚ်ဂၠၚ်ဏီဂှ် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ဟွံကတဵုဒှ်ပြာကဋ်ကၠုၚ် ပ္ဍဲသၚ်အိုတ်ဏီရ၊ ယွံသာရိပိုတ် ပ္ဍဲအခိၚ်သၚ်ဂှ် အာစိုပ်ဒဒှ်မလှဲလးဂၠိုၚ်ဂၠၚ်ဂှ်တုန် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ကတဵုဒှ်ပြာကဋ်ကၠုၚ် ပ္ဍဲသၚ်အိုတ်ရ၊ ပ္ဍဲအခိၚ်ဂှ် တၞဟ်နဖဵုပွမပါဲပၠေၚ်ကၠေံ ဓရ် (ပွမကလိလောန်) ဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ်ဟေၚ် ကျာ်တြဲပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။

ယွံသာရိပိုတ် သၚ်ဂှ် လုကဴကာလဗၞတ်ဟွံအာစိုပ် ဒဒှ်လာဘ်ဂၠိုၚ်ဏီဂှ် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ဟွံကတဵုဒှ်ပြာကဋ်ကၠုၚ် ပ္ဍဲသၚ်အိုတ်ဏီရ၊ ယွံသာရိပိုတ် ပ္ဍဲအခိၚ်သၚ်ဂှ် အာစိုပ်ဒဒှ်လာဘ်ဂၠိုၚ်ဂှ်တုန် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ကတဵုဒှ်ပြာကဋ်ကၠုၚ်ပ္ဍဲသၚ်အိုတ်ရ၊ ပ္ဍဲအခိၚ်ဂှ် တၞဟ်နဖဵုပွမပါဲပၠေၚ်ကၠေံ ဓရ် (ပွမကလိလောန်) ဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ်ဟေၚ် ကျာ်တြဲပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။

ယွံသာရိပိုတ် သၚ်ဂှ် လုကဴကာလဗၞတ်ဟွံအာစိုပ် ဒဒှ် (ဗဟုသုတ) လမိၚ်လညာတ်ဂၠိုၚ်ဏီဂှ် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ဟွံကတဵုဒှ်ပြာကဋ်ကၠုၚ် ပ္ဍဲသၚ်အိုတ်ဏီရ၊ ယွံသာရိပိုတ် ပ္ဍဲအခိၚ်သၚ်ဂှ် အာစိုပ်ဒဒှ် (ဗဟုသုတ) လမိၚ်လညာတ်ဂၠိုၚ်ဂှ်တန် ပ္ဍဲသာသနာဝွံ ဓရ် (ပွမကလိလောန်) လ္ၚဵုဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ် ကတဵုဒှ်ပြာကဋ်ကၠုၚ် ပ္ဍဲသၚ်အိုတ်ရ၊ ပ္ဍဲအခိၚ်ဂှ် တၞဟ်နဖဵုပွမပါဲပၠေၚ်ကၠေံဓရ် (ပွမကလိလောန်) ဂမၠိုၚ် မၞုံကဵုအရာတန်တဴမ္ဂး ဓရ်အာသဝဂှ်ဟေၚ် ကျာ်တြဲ ပညပ်တဴသိက္ခာပိုဒ် ကုကွးဂမၠိုၚ်ရ၊ စၞောန်ထ္ၜး (အာဏာ) ပါတိမုက်ရ။

ယွံသာရိပိုတ် (ပ္ဍဲအခိၚ်လၟုဟ်) ခမဳသၚ်ဂှ် စာ်စ္ဍးနူခၜိုဟ် (မတွံဂးဒုဿဳလ) ရ၊ စာ်စ္ဍးနူဒုဟ်ရ၊ စာ်စ္ဍးနူကၠိခ္ဍက်ရ၊ သအးဇ္ၚးရ၊ တန်တဴပ္ဍဲကြက် (မပ္တံသဳလ) ရ၊ ယွံသာရိပိုတ် ပၞောဝ်ခမဳဂမၠိုၚ်မသုန်ကၠံဝွံ၊ ခမဳသဝ်အိုတ် ဍိုန်အိုတ်ဂှ် ဒှ်သောတာပန် ဟွံမွဲကဵုသဘဴ ပွဒတုံစှေ်အပါယ်မဗိုန်ဇၟအ် မၞုံကဵုအရာလအာ မဂ်ပိလတူရ ရဴဝွံ (သ္ဂးရ)။


၂၂)	ပ္ဍဲကြဴနူဂှ် တဳလမၞုံပိုဉ်ကျာ်တြဲ ကော်တဳလပိုဉ်အာနန္ဒတုဲ— “ယွံအာနန္ဒ ကျာ်တြဲဂမၠိုၚ် ပ္ဍဲအရာညးဘိက်နိမန်နွံတုဲ ပြာပ်လုပ်ဒဂိုန်ဂှ် သီုဟွံဂရၚ်ပတီလဴဗ္စ ညးဘိက်နိမန်ဂမၠိုၚ်ဂှ် ဂေတ်ဂ္ၚေၚ်ပ္ဍဲဇနပိုဒ် (တွဵုရးဍုၚ်) တုဲ ပွမဟွံက္ညအာဒေသစာရိတ်ဂှ် ဒှ်ဒ္ဂေတ်လ္ၚတ်အလေံကျာ်တြဲဂမၠိုၚ်ရ၊ ယွံအာနန္ဒ ကၠုၚ် အာအိုတ်စိုအ် ကြက်ဂရၚ်ပတီလဴဗ္စ ဗဗၞးဝေရဉ္ဇအိုတ်” ရဴဝွံ သ္ဂးရ။
ခိုဟ်သန်ရ ယွံကျာ်မၞုံပိုဉ် ရဴဝွံ တဳလပိုဉ်အာနန္ဒ ဒုၚ်ဝန် ကုတဳလမၞုံပိုဉ်ကျာ်တြဲရ၊ ပ္ဍဲကြဴနူဂှ် တဳလမၞုံပိုဉ်ကျာ်တြဲ ရုၚ်လတက်ပဠေဝ်သ္ၚာတုဲ ထ္ၜဂိုၚ်ကေတ်ဗဗေၚ်သ္ၚာတုဲ မွဲဟာန်ကေုာံတဳလပိုဉ်အာနန္ဒ မဒှ်ခမဳဗွက်ကြဴ က္ညပြာပ်အာသ္ၚိ ဗဗၞးဝေရဉ္ဇတုဲမ္ဂး ဂဇအ်ဒၟံၚ်ပ္ဍဲသၞာမလးပဠေဝ်လဝ်ရ။
ပ္ဍဲအခိၚ်ဂှ် ဗဗၞးဝေရဉ္ဇ ပြာပ်အာဇရေၚ် တဳလမၞုံပိုဉ်ကျာ်တြဲတုဲမ္ဂး လ္ၚောဝ်သ္ပဝတ်တဳလမၞုံပိုဉ်ကျာ်တြဲတုဲမ္ဂး ဂဇအ်ဒၟံၚ်ပ္ဍဲဒၞါဲမွဲရ၊ တဳလမၞုံပိုဉ်ကျာ်တြဲ သ္ဂးကဵုဗဗၞးဝေရဉ္ဇ မဂဇအ်ဒၟံၚ်ပ္ဍဲဒၞါဲမွဲတုဲဂှ် ရဴဝွံရ- “ယွံဗဗၞး တၠအဲ ဂပ်ဝ်ဘိက်နိမန်လဝ်ဒှ်တုဲ ပိုယ်ညးဂမၠိုၚ် ပြာပ်လုပ်ကၠုၚ်ဒဂိုန်တုဲအိုတ်ရ၊ ဂရၚ်ပတီလဴဗ္စကဵု တၠအဲအိုတ်ရ၊ ပိုယ်ညးဂမၠိုၚ် သၟိက်မိက်က္ညအာ ဒေသစာရိတ်အိုတ်ရ” ရဴဝွံ (သ္ဂးရ)။
ယွံတြနာဲဂေါတမ ဍာံပြရ၊ အဲဍိက်ဂပ်ဝ်ဘိက်နိမန်လဝ်ဒှ်တုဲ ပြာပ်လုပ်ကၠုၚ်ဒဂိုန်တုဲရ၊ ၜိုန်ဂှ် (ဆဂး) ဟဂွံကဵုဒါန် ကပေါတ်ဝတ္ထုဒါန်ဏီရ၊ ကပေါတ်ဝတ္ထုဒါန်ဂှ် ဟွံမွဲလေဝ်ဟွံသေၚ်တဴရ၊ ဟွံမိက်ကဵုဒါန်လေဝ် ဟွံသေၚ်ရ၊ ညးပဒတဴ ပ္ဍဲအဝေါၚ်ခရှ်ဂမၠိုၚ် ကမၠောန်ကေၚ်ကာထေက်ကဵုဒးသ္ပဂၠိုၚ်ဂၠၚ်အိုတ်ရ၊ ပသာ်သ္ဂောံကလိဂွံ အခေါၚ်ကဵုဒါန်မာန်ဂှ်ရော? သွက်တ္ၚဲယး တြနာဲဂေါတမ မွဲဟာန်ကေုာံခမဳသၚ် ဩဝ်ဒုၚ်တဲပိဏ္ဍပါတ် အဲဍိက်ညိ ရဴဝွံ (ဂရၚ်ပတီရ)။
တဳလမၞုံပိုဉ်ကျာ်တြဲ နမဒၟံၚ်သ္ၚိတ်သ္ၚိတ်ဂှ် ဒုၚ်တဲရ၊ ပ္ဍဲကြဴနူဂှ် နဂလာန်မဗဗွဲကေုာံ ဓရ်တဳလမၞုံပိုဉ်ကျာ်တြဲ ကဵုဗဗၞးဝေရဉ္ဇ တီညာတ်ကေတ် (ဒတုဲဖဵု) ကဵုဒဂိုန်ဂိုၚ်ကေတ် (ဓရ်) (သွက်ဂွံဒ္ဂေတ်ဓရ်) ကဵုသကေက်သကာ ကဵုမြဟ်မြာတုဲမ္ဂး ဒၠိုက်ကတဵုနူဒၞာဲကၠာ က္ညပါဲစ္ဍးအာရ။ ပ္ဍဲအခိၚ်ဂှ် ဗဗၞးဝေရဉ္ဇဂှ် ဗ္တမ်ဂှ် လောန်ၜက်အာတုဲ ကဵုစဳရေၚ်တဴ စၞအာဟာရဘောဇိုန်မပြဲပြဲ ပ္ဍဲသ္ၚိဇကုတုဲမ္ဂး “ယွံတြနာဲဂေါတမ ဒးအခိၚ်ဂ၊ ပဠေဝ်ပဠေတ် ပိဏ္ဍပါတ်တုဲရ” ရဴဝွံ ကဵုဂရၚ်ပတီ ဒးအခိၚ်ရ ကုတဳလမၞုံပိုဉ်ကျာ်တြဲရ။


၂၃) ပ္ဍဲကြဴနူဂှ် တဳလမၞုံပိုဉ်ကျာ်တြဲဂှ် ပ္ဍဲအခိၚ်နူဂယး ရုၚ်လတက်ပဠေဝ်သ္ၚာဲတုဲ သီုမထ္ၜဂိုၚ်ကေတ် ဗဗေၚ်သ္ၚာ က္ညပြာပ်စဴအာသ္ၚိ ဗဗၞးဝေရဉ္ဇတုဲမ္ဂး ဂဇအ်ဒၟံၚ်ပ္ဍဲသၞာ မလးပဠေဝ်လဝ်မွဲဟာန်ကေုာံခမဳသၚ်ရ။ ပ္ဍဲအခိၚ်ဂှ် ဗဗၞးဝေရဉ္ဇ အလဵုဇကုကၠောန်ၜိုတ်ဥပကာ ခမဳသၚ်မၞုံပဓါန်ဍေံ တဳလမၞုံပိုဉ်ကျာ်တြဲ နကဵုစၞအာဟာရဘောဇိုန်မပြဲပြဲ စဵုကဵုတရိုပ်စိုတ် စဵုကဵုဒးဆေဝ်တာပဒေါံထောံရ၊ ပ္ဍဲအခိၚ်တီကေတ် တဳလမၞုံပိုဉ်ကျာ်တြဲကဵုပိုဉ်တုဲ ပါဲကၠေံတဲနူဗဗေၚ်တုဲဂှ် (ဗဗၞးဝေရဉ္ဇ) ဗဂိန်ကဵုဒါန်သ္ၚာတိစဳဝရိက် ကုတဳလမၞုံပိုဉ်ကျာ်တြဲရ၊ ကုခမဳမွဲမွဲဇကုဇဳလေဝ် ဗဂိန်ကဵုဒါန်ယာတ် သ္ၚာမွဲမွဲစုမ်ဇဳရ။ ပ္ဍဲကြဴနူဂှ် နဂလာန်မဗဗွဲကေုာံဓရ် တဳလမၞုံပိုဉ်ကျာ်တြဲကဵုဗဗၞးဝေရဉ္ဇ တီညာတ်ကေတ် (ဒတုဲဖဵု) ကဵုဒဂိုန်ဂိုၚ်ကေတ် (ဓရ်) (သွက်ဂွံဒ္ဂေတ်ဓရ်) ကဵုသကေကတ်သကာ ကဵုမြဟ်မြာတုဲမ္ဂး ဒၠိုက်ကတဵုနူဒၞာဲကၠာ က္ညပါဲစ္ဍးအာရ။
ပ္ဍဲကြဴနူဂှ် တဳလမၞုံပိုဉ်ကျာ်တြဲ သ္ပဒတဴတန်ဒၟံၚ်ပ္ဍဲဍုၚ်ဝေရဉ္ဇာ ဗွဲမမိပ်လဟိၚ်တုဲမ္ဂး ဟွံလုပ်ဍုၚ်သောရေယျ သၚ်္ကဿ ကဏ္ဏကုဇ္ဇတုဲ က္ညပြာပ်အာ သၞေဟ်ပယောဂတုဲမ္ဂး နူသၞေဟ်ပယောဂ တတ်ကၠောံအာၜဳဂၚ်္ဂါတုဲ စိုပ်အာဍုၚ်ဗာရာဏသဳရ။ ပ္ဍဲကြဴနူဂှ် တဳလမၞုံပိုဉ်ကျာ်တြဲ သ္ပဒတဴတန်ဒၟံၚ် ပ္ဍဲဍုၚ်ဗာရာဏသဳ ဗွဲမမိပ်လဟိၚ်တုဲမ္ဂး က္ညဂ္ၚေၚ်အာဒေသစာရိတ် ဍုၚ်ဝေသာလဳရ၊ အတိုၚ်လၟေၚ်လၟေၚ် က္ညဂ္ၚေၚ်အာဒေသစာရိတ်မ္ဂး အာစိုပ်ဍုၚ်ဝေသာလဳတုဲ သ္ပဒတဴတန်ဒၟံၚ် ပ္ဍဲဘာပြာသာဒ်ဇၞော် မၞုံကဵုအထောဋ်သ္ၚိကၠတ် အပ္ဍဲဂြိုပ်မဟာဝိုန် ဇရေၚ်ဍုၚ်ဝေသာလဳရ။

ခဏ်ထ္ၜးကဵုပရူပရာ ဗဗၞးဝေရဉ္ဇ ဘာသာမန်တုဲ။


(⎈ ဥပမာကောန်စာၚ်သၟတ်)

(⎈ ပ္ဍဲဍုၚ်ဝေရဥ္ဇာ ကတဵုဒှ်ဘဲကၞောဝ်)


==၁။ ခဏ်ပါရာဇိက==
===၁.၁။ ပဌမပါရာဇ်===
====၁.၁.၁။ အခန်
၂၄)	ပ္ဍဲဃောအခိင်ဂှ် ပ္ဍဲဇရေင်ဍုင်ဝေသာလဳ ကွာန်မၞုံယၟုကလန္ဒ နွံမွဲရ၊ ပ္ဍဲကွာန်ကလန္ဒဂှ် ကောန်သေဌဳကလန္ဒ မၞုံယၟုသုဒိန် နွံရ၊ ပ္ဍဲအခိင်ဂှ် သုဒိန် ကောန်သေဌဳကလန္ဒ မွဲဟာန်ကေုာံသကအ်ရဲဂမၠိုင်မဂၠိုင်ဂၠင် အာတဴဍုင်ဝေသာလဳ နကဵုကမၠောန်ကေင်ကာ ထေက်ကဵုဒးသ္ပမမိက်ကဵုမွဲမွဲရ၊ ပ္ဍဲအခိင်ဂှ် တဳလမၞုံပိုဉ်ကျာ်တြဲ တွဳတွိုင်လဝ်ပရိသာတ်ဗွဲမဂၠိုင်တုဲ ဂဇအ်တွံဒၟံင်ဓရ်ရ။ သုဒိန် ကောန်သေဌဳကလန္ဒ သ္ဂောံညာတ်ကေတ် တဳလမၞုံပိုဉ်ကျာ်တြဲ တွဳတွိုင်လဝ်ပရိသာတ်ဗွဲမဂၠိုင်တုဲ ဂဇအ်တွံဒၟံင်ဓရ်ဂှ်တုဲ ပ္ဍဲကြဴ “အဲလေဝ် သ္ဂောံကလင်ပင်မှိင်ဓရ်မ္ဂးခိုဟ်သန်ရ” ရဴဝွံ ကသပ်ဒှ် ကုသုဒိန်ရ၊ ကသပ်ဒှ်သာ်ဂှ်တုဲ ပ္ဍဲကာလကြဴသုဒိန် ကောန်သေဌဳကလန္ဒ ပြာပ်အာဇရေင် ပရိသာတ်နွံတုဲ ဂဇအ်ကေတ် ပ္ဍဲဒၞါဲမွဲတုဲမ္ဂး—
“ဓရ်တဳလမၞုံပိုဉ်ကျာ်တြဲ ဟီုတွံလဝ်ဂှ် ဗွဲမထေက်ကြိုက် အဲဂွံတီကေတ်ရ၊ (အတိုင်ဂွံတီကေတ်လဝ်ဂှ်) ညးမပဒတဴ ပ္ဍဲအဝေါင်ဘဝခရှ်ဂှ် တၞဟ်နဂွံဒ္ဂေတ်လ္ၚတ်ဒ္ဂေတ်မပြဲ မဍိုက်ပေင်သအးဇ္ၚးစၟတ် မတုပ်သၟဟ်ကဵုကၞုသင်ပေါတ်လဝ်တၟိဝွံ ဟွံလောဲသွာရ၊ အဲကးပါဲကၠေံသော်က္ဍိုပ်သော်သၟိပ်တုဲမ္ဂး သၠောံလတက်ကေတ်ယာတ်ဂမၠိုင် မဖျောန်လဝ်ဍာ်လွံက်တုဲ နူအဝေါင်ဘဝခရှ် ဂွံလုပ်စိုပ်အဝေါင်ဘဝခမဳမ္ဂး ခိုဟ်ရ” ရဴဝွံ ကသပ်ဒှ် ကုသုဒိန် ကောန်သေဌဳကလန္ဒရ။
ပ္ဍဲအခိင်ဂှ် နကဵုဂလာန်ဓရ် တဳလမၞုံပိုဉ်ကျာ်တြဲ ကဵုတီညာတ်ကေတ် (ဒတုဲဖဵု) ကဵုဒဂိုန်ဂိုင်ကေတ် (ဓရ်) (သွက်ဂွံဒ္ဂေတ်ဓရ်) ကဵုသကေက်သကာ ကဵုမြဟ်မြဴတုဲမ္ဂး ပရိသာတ်ဂှ် ဒၠိုက်ကတဵုနူဒၞာဲ လ္ၚောဝ်သ္ပဝတ် တဳလမၞုံပိုဉ်ကျာ်တြဲတုဲ သ္ပရှေ်သှေ်ရဴဂဴကၠာ ပါဲစ္ဍးအာရ။ 


၂၅)	ပ္ဍဲကြဴနူဂှ် သုဒိန် ကောန်သေဌဳကလန္ဒဂှ် ပရိသာတ်ဒလိုက်ကတဵုအာတုဲ ခြာဟွံလအ် ပြာပ်အာဇရေင်တဳလမၞုံပိုဉ်ကျာ်တြဲ လ္ၚောဝ်သ္ပဝတ်တုဲ ဂဇဒၟံင်ပ္ဍဲမွဲဒၞါဲတုဲ—
“ယွံတဳလမၞုံပိုဉ် ဓရ်တဳလမၞုံပိုဉ်ကျာ်တြဲ ဟီုတွံလဝ်ဂှ် ဗွဲမထေက်ကြိုက် အဲဍိက်ဂွံတီကေတ်ရ၊ (အတိုင်ဂွံတီကေတ်လဝ်ဂှ်) ညးမပဒတဴ ပ္ဍဲအဝေါင်ဘဝခရှ်ဂှ် တၞဟ်နဂွံဒ္ဂေတ်လ္ၚတ်ဒ္ဂေတ်မပြဲ မဍိုက်ပေင်သအးဇ္ၚးစၟတ် မတုပ်သၟဟ်ကဵုကၞုသင်ပေါတ်လဝ်တၟိဝွံ ဟွံလောဲသွာရ၊ ယွံတဳလမၞုံပိုဉ် အဲဍိက်ကးပါဲကၠေံ သော်က္ဍိုပ်သော်သၟိပ်တုဲမ္ဂး သၠောံလတက်ကေတ်ယာတ်ဂမၠိုင် မဖျောန်လဝ်ဍာ်လွံက်တုဲ နူအဝေါင်ဘဝခရှ်ဂှ် မိက်ဂွံလုပ်စိုပ် အဝေါင်ဘဝခမဳရ၊ တဳလမၞုံပိုဉ်ကျာ်တြဲဂှ် ဩဝ်သ္ပကဵုအဲဍိက်ခမဳညိ” ရဴဝွံ ဂရင်ပတီ တဳလမၞုံပိုဉ်ကျာ်တြဲရ။
ယွံသုဒိန် မိမဂမၠိုင်ဂှ် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳသ္ပကဵုအခေါင် ကဵုတၠအဲတုဲဒှ်ရဟာ ရဴဝွံ (သၟာန်ရ)။ 
ယွံတဳလမၞုံပိုဉ် မိမဂမၠိုင်ဂှ် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳဟဂွံသ္ပကဵုအခေါင်ကဵုအဲဍိက်ဏီရ ရဴဝွံ (ဂရင်ပတီရ)။ 
ယွံသုဒိန် ကျာ်တြဲဂမၠိုင်ဂှ် ကောန်မိမဂမၠိုင် ဟဂွံသ္ပကဵုအခေါင်ဂှ် ဟွံသ္ပကဵုခမဳအိုတ်ရ ရဴဝွံ (သ္ဂးရ)။ 
ယွံတဳလမၞုံပိုဉ် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳ ညံင်မိမဂမၠိုင် ဂွံကဵုအခေါင်ကုဵအဲဍိက်ဂှ် အဲဍိက်သ္ပရ ရဴဝွံ (ဂရၚ်ပတီရ)။ 


၂၆)	ပ္ဍဲကြဴနူဂှ် သုဒိန် ကောန်သေဌဳကလန္ဒဂှ် ပတုဲထောံကၠေံ ကမၠောန်ကေင်ကာ ထေက်ကဵုဒးသ္ပဂှ် ပ္ဍဲဍုင်ဝေသာလဳတုဲမ္ဂး ပြာပ်စဴအာကွာန်ကလန္ဒ ဇရေင်မိမဂမၠိုင်တုဲ—
“ယွံမိအံက် မအံက်တအ် ဓရ်တဳလမၞုံပိုဉ်ကျာ်တြဲဟီုတွံလဝ်ဂှ် ဗွဲမထေက်ကြိုက် အဲဂွံတီကေတ်ရ၊ (အတိုင်ဂွံတီကေတ်လဝ်ဂှ်) ညးမပဒတဴ ပ္ဍဲအဝေါင်ဘဝခရှ်ဂှ် တၞဟ်နဂွံဒ္ဂေေတ်လ္ၚတ်ဒ္ဂေတ်မပြဲ မဍိုက်ပေင်သအးဇ္ၚးစၟတ် မတုပ်သၟဟ်ကဵုကၞုသင်ပေါတ်လဝ်တၟိဝွံ ဟွံလောဲသွာရ၊ အဲကးပါဲကၠေံ သော်က္ဍိုပ်သော်သၟိပ်တုဲ သၠောံလတက်ကေတ်ယာတ်ဂမၠိုင် မဖေျာန်လဝ်ဍာ်လွံက်တုဲ နူအဝေါင်ဘဝခရှ်ဂှ် မိက်ဂွံလုပ်စိုပ် အဝေါင်ဘဝခမဳရ၊ နူအဝေါင်ဘဝခရှ်ဂှ် တၞဟ်နသွက်ဂွံလုပ်စိုပ် အဝေါင်ဘဝခမဳဂှ် သ္ပကဵုအခေါင်ကဵုအဲအိုတ်ညိ” ရဴဝွံ ဟီုသ္ဂးကဵုမိမဂမၠိုင်ရ။ 
ဟီုသ္ဂးရဴဝွံမ္ဂး မိမသုဒိန် ကောန်သေဌဳကလန္ဒဂမၠိုင်ဂှ်— “ယွံကောန်သ္ဍိုက်သုဒိန်တၠအဲဂှ် ဒှ်ကောန်ပိုဲတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင်ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံကောန်သ္ဍိုက်သုဒိန် တၠအဲဂှ် မုဒဒိုခ်မွဲလေဝ်ဟွံတီရ၊ နမတၠအဲချိုတ်အာလေဝ် ပိုဲညးဂမၠိုင် သီုဟွံမွဲပၟိက်အိုတ်ဂှ် ဒးသာဲခြာအာ ကေုာံတၠအဲအိုတ်ရ၊ တၠအဲ မဂျိုင်ဒၟံင်လမျီုဂှ်တုန် နူအဝေါင်ဘဝခရှ်ဝွံ တၞဟ်နသွက်ဂွံလုပ်စိုပ် အဝေါင်ဘဝခမဳ သာ်လဵုပိုဲညးဂမၠိုင် ဂွံသ္ပကဵုအခေါင်မာန်အိုတ်ဂှ်ရော?” ရဴဝွံ ဟီုသ္ဂးကဵုသုဒိန်ကောန်သေဌဳကလန္ဒအိုတ်ရ။ 
မရနုက်ကဵုၜါဝါကီုလေဝ် သုဒိန် ကောန်သေဌဳကလန္ဒဂှ်— “ယွံမိအံက် မအံက်တအ် ဓရ်တဳလမၞုံပိုဉ်ကျာ်တြဲ ဟီုတွံလဝ်ဂှ် ဗွဲမထေက်ကြိုက် အဲဂွံတီကေတ်ရ၊ (အတိုင်ဂွံတီကေတ်လဝ်ဂှ်) ညးမပဒတဴ ပ္ဍဲအဝေါင်ဘဝခရှ်ဂှ် တၞဟ်နဂွံဒ္ဂေတ်လ္ၚတ်ဒ္ဂေတ်မပြဲ မဍိုက်ပေင်သအးဇ္ၚးစၟတ် မတုပ်သၟဟ်ကဵုကၞုသင်ပေါတ်လဝ်တိၟဝွံ ဟွံလောဲသွာရ၊ အဲကးပါဲကၠေံသော်က္ဍိုပ်သော်သၟိပ်တုဲ သၠောံလတက်ကေတ်ယာတ်ဂမၠိုင် မဖေျာန်လဝ်ဍာ်လွံက်တုဲ နူအဝေါင်ဘဝခရှ်ဂှ် မိက်ဂွံလုပ်စိုပ်အဝေါင်ဘဝခမဳရ၊ နူအဝေါင်ဘဝခရှ်ဂှ် တၞဟ်နသွက်ဂွံလုပ်စိုပ် အဝေါင်ဘဝခမဳဂှ် သ္ပကဵုအခါင်ကဵုအဲအိုတ်ညိ” ရဴဝွံ ဟီုသ္ဂးကဵုမိမဂမၠိုင်ရ။
မရနုက်ကဵုၜါဝါကီုလေဝ် မိမသုဒိန် ကောန်သေဌဳကလန္ဒဂမၠိုင်ဂှ်— “ယွံကောန်သ္ဍိုက်သုဒိန် တၠအဲဂှ် ဒှ်ကောန်ပိုဲတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင် ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံကောန်သ္ဍိုက်သုဒိန် တၠအဲဂှ် မုဒဒိုခ်မွဲလေဝ် ဟွံတီရ၊ နမတၠအဲချိုတ်အာလေဝ် ပိုဲညးဂမၠိုင် သီုဟွံမွဲပၟိက်အိုတ်ဂှ် ဒးသာဲခြာအာ ကေုာံတၠအဲအိုတ်ရ၊ တၠအဲ မဂျိုင်ဒၟံင်လမျီုဂှ်တုန် နူအဝေါင်ဘဝခရှ်ဝွံ တၞဟ်နသွက်ဂွံလုပ်စိုပ် အဝေါင်ဘဝခမဳ သာ်လဵု ပိုဲညးဂမၠိုင် ဂွံသ္ပကဵုအခေါင်မာန်အိုတ်ဂှ်ရော?” ရဴဝွံ ဟီုသ္ဂးကဵုသုဒိန် ကောန်သေဌဳကလန္ဒအိုတ်ရ။
မရနုက်ကဵုပိဝါကီုလေဝ် သုဒိန် ကောန်သေဌဳကလန္ဒဂှ်— “ယွံမိအံက် မအံက်တအ်ဓရ်တဳလမၞုံပိုဉ်ကျာ်တြဲ ဟီုတွံလေဝ်ဂှ် ဗွဲမထေက်ကြိုက် အဲဂွံတီကေတ်ရ၊ (အတိုင်ဂွံတီကေတ်လဝ်ဂှ်) ညးမပဒတဴ ပ္ဍဲအဝေါင်ဘဝခရှ်ဂှ် တၞဟ်နဂွံဒ္ဂေတ်လ္ၚတ်ဒ္ဂေတ်မပြဲ မဍိုက်ပေင်သအးဇ္ၚးစၟတ် မတုပ်သၟဟ်ကဵုကၞုသင်ပေါတ်လဝ်တၟိဝွံ ဟွံလောဲသွာရ၊ အဲကးပါဲကၠေံသော်က္ဍိုပ်သော်သိၟပ်တုဲ သၠောံလတက်ကေတ်ယာတ်ဂမၠိုင် မဖေျာန်လဝ်ဍာ်လွံက်တုဲ နူအဝေါင်ဘဝခရှ်ဂှ် မိက်ဂွံလုပ်စိုပ် အဝေါင်ဘဝခမဳရ၊ နူအဝေါင်ဘဝခရှ်ဂှ် တၞဟ်နသွက်ဂွံလုပ်စိုပ် အဝေါင်ဘဝခမဳဂှ် သ္ပကဵုအခေါင်ကဵုအဲအိုတ်ညိ” ရဴဝွံ ဟီုသ္ဂးကဵု မိမဂမၠိုင်ရ။ 
မရနုက်ကဵုပိဝါကီုလေဝ် မိမသုဒိန် ကောန်သေဌဳကလန္ဒဂမၠိုင်ဂှ်— “ယွံကောန်သ္ဍိုက်သုဒိန် တၠအဲဂှ် ဒှ်ကောန်ပိုဲတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင် ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံကောန်သ္ဍိုက်သုဒိန် တၠအဲဂှ် မုဒဒိုခ်မွဲလေဝ် ဟွံတီရ၊ နမတၠအဲ ချိုတ်အာလေဝ် ပိုဲညးဂမၠိုင် သီုဟွံမွဲပၟိက်အိုတ်ဂှ် ဒးသာဲခြာအာ ကေုာံတၠအဲအိုတ်ရ၊ တၠအဲ မဂျိုင်ဒၟံင်လမျီုဂှ်တုန် နူအဝေါင်ဘဝခရှ်ဝွံ တၞဟ်နသွက်ဂွံလုပ်စိုပ် အဝေါင်ဘဝခမဳ သာ်လဵု ပိုဲညးဂမၠိုင် ဂွံသ္ပကဵုအခေါင်မာန်အိုတ်ဂှ်ရော?” ရဴဝွံ ဟီုသ္ဂးကဵုသုဒိန် ကောန်သေဌဳကလန္ဒအိုတ်ရ။


၂၇)	ပ္ဍဲကြဴနူဂှ် သုဒိန် ကောန်သေဌဳကလန္ဒဂှ် “မိမဂမၠိုၚ်ဂှ် နူအဝေါၚ်ခရှ် တၞဟ်နသွက်ဂွံလုပ်စိုပ်အဝေါၚ်ဘဝခမဳဂှ် ဟွံသ္ပကဵုအခေါၚ်အဲအိုတ်ရ” ရဴဝွံ တီကေတ်တုဲ ပ္ဍဲလတူတိ ဟွံမွဲကဵုသၞာလးဂှ် “ပ္ဍဲဒၞါဲဝွံဟေၚ် ပွမချိုတ်လေဝ်ကီု ဒဒှ်ခမဳလေဝ်ကီု ကြက်ဒှ်ကုအဲရ” (သ္ဂးရဴဝွံတုဲ) တိက်ဒၟံၚ်ပ္ဍဲဌာန်ဂှ်ဟေၚ်ရ။ ကြဴနူဂှ် သုဒိန် ကောန်သေဌဳကလန္ဒဂှ် ပုၚ်မွဲဗဂါပ်လေဝ်ဟွံစရ၊ ပုၚ်ၜါဗဂါပ်ဂမၠိုၚ်လေဝ် ဟွံစရ၊ ပုၚ်ပိဗဂါပ်လေဝ် ဟွံစရ၊ ပုၚ်ပန်ဗဂါပ်ဂမၠိုၚ်လေဝ် ဟွံစရ၊ ပုၚ်မသုန်ဗဗဂါပ်ဂမၠိုၚ်လေဝ် ဟွံစရ၊ ပုၚ်တြဴဗဂါပ်ဂမၠိုၚ်လေဝ် ဟွံစရ၊ ပုၚ်ထပှ်ဗဂါပ်ဂမၠိုၚ်လေဝ် ဟွံစရ။


၂၈)	ပ္ဍဲကြဴနူဂှ် မိမသုဒိန် ကောန်သေဌဳကလန္ဒဂမၠိုင်ဂှ်— “ယွံကောန်သ္ဍိုက်သုဒိန်တၠအဲဂှ် ဒှ်ကောန်ပိုဲတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင် ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံကောန်သ္ဍိုက်သုဒိန် တၠအဲဂှ် မုဒဒိုခ်မွဲလေဝ် ဟွံတီရ၊ နမတၠအဲချိုတ်အာလေဝ် ပိုဲညးဂမၠိုင် သီုဟွံမွဲပၟိက်အိုတ်ဂှ် ဒးသာဲခြာအာကေုာံတၠအဲအိုတ်ရ၊ တၠအဲမဂျိုင်ဒၟံင်လမျီုဂှ်တုန် နူအဝေါင်ဘဝခရှ်ဝွံ တၞဟ်နသွက်ဂွံလုပ်စိုပ်အဝေါင်ဘဝခမဳ သာ်လဵုပိုဲညးဂမၠိုင် ဂွံသ္ပကဵုအခေါင်မာန်အိုတ်ဂှ်ရော? ယွံကောန်သ္ဍိုက်သုဒိန် ဩဝ်ဒၠိုက်ကတဵုညိ၊ စလေဝ် ဩဝ်စညိ၊ သုင်လေဝ် ဩဝ်သုင်ညိ၊ မိပ်မြဟ်လေဝ် ဩဝ်မိပ်မြဟ်ညိ၊ စသုင်မိပ်မြဟ်ဒုင် စသိုင်ကာမဂုဏ်ဂမၠိုင်တုဲ သီုကဵုကၠောန်သ္ပ ပွကုသိုလ်ဂမၠိုင်ဂှ် ဩဝ်မိပ်လဟိင်ညိ၊ နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳဂှ် ပိုဲညးဂမၠိုင် သ္ပကဵုအခေါင် ကဵုတၠအဲဟွံမာန်အိုတ်ရ” ရဴဝွံ ဟီုသ္ဂးကဵုသုဒိန် ကောန်သေဌဳကလန္ဒအိုတ်ရ။
ဟီုသ္ဂးရဴဝွံအိုတ်မ္ဂး သုဒိန် ကောန်သေဌဳကလန္ဒဂှ် မံင်ထောံသ္ၚိတ်သ္ၚိတ်ရ၊ မရနုက်ကဵုၜါဝါကီုလေဝ် ။ ပ ။ မရနုက်ကဵုပိဝါကီုလေဝ် မိမသုဒိန် ကောန်သေဌဳကလန္ဒဂမၠိုင်ဂှ်—
“ယွံကောန်သ္ဍိုက်သုဒိန် တၠအဲဂှ် ဒှ်ကောန်ပိုဲတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင် ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံကောန်သ္ဍိုက်သုဒိန် တၠအဲဂှ် မုဒဒိုခ်မွဲလေဝ် ဟွံတီရ၊ နမတၠအဲချိုတ်အာလေဝ် ပိုဲညးဂမၠိုင်သီုဟွံမွဲပၟိက်အိုတ်ဂှ် ဒးသာဲခြာအာ ကေုာံတၠအဲအိုတ်ရ၊ တၠအဲမဂျိုင်ဒၟံင်လမျီုဂှ်တုန် နူအဝေါင်ဘဝခရှ်ဝွံ တၞဟ်နသွက်ဂွံလုပ်စိုပ် အဝေါင်ဘဝခမဳ သာ်လဵုပိုဲညးဂမၠိုင် ဂွံသ္ပကဵုအခေါင်မာန်အိုတ်ဂှ်ရော? ယွံကောန်သ္ဍိုက်သုဒိန် ဩဝ်ဒၠိုက်ကတဵုညိ၊ စလေဝ် ဩဝ်စညိ၊ သုင်လေဝ် ဩသုင်ညိ၊ မိပ်မြဟ်လေဝ် ဩဝ်မိပ်မြဟ်ညိ၊ စသုင်မိပ်မြဟ် ဒုင်စသိုင်ကာမဂုဏ်ဂမၠိုင်တုဲ သီုကဵုကၠောန်သ္ပ ပွကုသိုလ်ဂမၠိုင်ဂှ် ဩဝ်မိပ်လဟိင်ညိ၊ နူအဝေါင်ဘဝခရှ် တၞဟ်နသွက်ဂွံလုပ်စိုပ်အဝေါင်ဘဝခမဳဂှ် ပိုဲညးဂမၠိုင် သ္ပကဵုအခေါင်ကဵုတၠအဲ ဟွံမာန်အိုတ်ရ” ရဴဝွံ ဟီုသ္ဂးကဵုသုဒိန် ကောန်သေဌဳကလန္ဒအိုတ်ရ။
မရနုက်ကဵုပိဝါလေဝ် သုဒိန် ကောန်သေဌဳကလန္ဒဂှ် မံင်ထောံသ္ၚိတ်သ္ၚိတ်ရ၊ ပ္ဍဲကြဴနူဂှ် သကအ်ရဲသုဒိန် ကောန်သေဌဳကလန္ဒဂမၠိုင် ပြာပ်အာဇရေင်သုဒိန် ကောန်သေဌဳကလန္ဒတုဲ “ယွံသဟာဲသုဒိန် တၠအဲဂှ် ဒှ်ကောန်မိမတအ်မွဲမဓဝ်တုဲ ဂပ်ဝ်သ္ဍိုက်ဆာန်ရ၊ ဂပ်ဝ်သ္ဍိုက်မၠိုက်ရ၊ ဂပ်ဝ်ကဵုဇၞော်ဂေါဝ်ကၠုင် ဗွဲတသိုခ်ရ၊ ဒှ်ညးမြိမြန်ကၠုင် ဗွဲတသိုခ်ရ၊ ယွံသဟာဲသုဒိန် တၠအဲဂှ် မုဒဒိုခ်မွဲလေဝ် ဟွံတီရ၊ မိမတၠအဲဂမၠိုင်ဂှ် တၠအဲချိုတ်အာလေဝ် (မိမတအ်ဂှ်) သီုကဵုဟွံမွဲပၟိက်အိုတ်ဂှ် ဒးသာဲခြာအာကေုာံတၠအဲအိုတ်ရ၊ တၠအဲမဂျိုင်ဒၟံင်လမျီုဂှ်တုန် နူအဝေါင်ဘဝခရှ် တၞဟ်နသွက်ဂွံလုပ်အာ အဝေါင်ဘဝခမဳဂှ် သာ်လဵုဂွံသ္ပကဵုအခေါင်မာန်အိုတ်ရော? ယွံသဟာဲသုဒိန် ဩဝ်ဒၠိုက်ကတဵုညိ၊ စလေဝ် ဩဝ်စညိ၊ သုင်လေဝ် ဩဝ်သုင်ညိ၊ မိပ်မြဟ်လေဝ် ဩဝ်မိပ်မြဟ်ညိ၊ စသုင်မိပ်မြဟ် ဒုင်စသိုင်ကာမဂုဏ်ဂမၠိုင်တုဲ သီုကဵုကၠောန်သ္ပပွကုသိုလ်ဂမၠိုင်ဂှ် ဩဝ်မိပ်လဟိင်ညိ၊ နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳဂှ်တုန် မိမဂမၠိုင် သ္ပကဵုအခေါင်ကဵုတၠအဲ ဟွံသေင်အိုတ်ရ” ရဴဝွံ ဟီုသ္ဂးကဵုသုဒိန် ကောန်သေဌဳကလန္ဒအိုတ်ရ။ 
ဟီုသ္ဂးရဴဝွံအိုတ်မ္ဂး သုဒိန် ကောန်သေဌဳကလန္ဒဂှ် မံင်ထောံသ္ၚိတ်သ္ၚိတ်ရ၊ မရနုက်ကဵုၜါဝါကီုလေဝ် ။ ပ ။ မရနုက်ကဵုပိဝါကီုလေဝ် သကအ်ရဲသုဒိန် ကောန်သေဌဳကလန္ဒဂမၠိုင်ဂှ် ဟီုသ္ဂးကဵုသုဒိန် ကောန်သေဌဳကလန္ဒ ဂလာန်ဝွံအိုတ်ရ၊ ယွံသဟာဲသုဒိန် ။ ပ ။ မရနုက်ကဵုပိဝါလေဝ် သုဒိန် ကောန်သေဌဳကလန္ဒဂှ် မံင်ထောံသ္ၚိတ်သ္ၚိတ်ရ။ 


၂၉)	ပ္ဍဲအခိင်ဂှ် သကအ်ရဲသုဒိန် ကောန်သေဌဳကလန္ဒဂမၠိုင် ပြာပ်အာဇရေင် မိမသုဒိန် ကောန်သေဌဳကလန္ဒအိုတ်တုဲ—
“ယွံမိအံက်မအံက်တအ် သုဒိန်ဝွံ ပ္ဍဲလတူတိ မဟွံမွဲကဵုသၞာလးဝွံ ‘ပ္ဍဲဒၞာဲဝွံဟေင် ပွမချိုတ်လေဝ်ကီု ဒဒှ်ခမဳလေဝ်ကီု ကြက်ဒှ်ကုအဲရ’ ရဴဝွံ တိက်ဒၟံင်ရ၊ မၞးတအ်ညးဂမၠိုင် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳ ဟွံသ္ပကဵုအခေါင် ကဵုသုဒိန်အိုတ်မ္ဂး ပ္ဍဲဒၞာဲဂှ်ဟေင် ကြက်ဒးအာစိုပ် ပွမချိုတ်အာရ၊ ယဝ်မၞးတအ်ညးဂမၠိုင် သ္ပကဵုအခေါင် သွက်ဂွံသ္ပခမဳအိုတ်မ္ဂး သုဒိန်မတန်တဴဒၟံင်ဒဒှ်ခမဳဂှ် ကြက်ဂွံညာတ်ကေတ်အိုတ်ဏီရ၊ သုဒိန်ဂှ် နူအဝေါင်ဘဝခရှ် လုပ်စိုပ်အဝေါင်ဘဝခမဳတုဲ သ္ပခမဳတုဲ ယဝ်ဟွံမိပ်လဟိင်မ္ဂး သွက်ဂွံအာကၠေံ မသအာင်နူသ္ၚိမိမတအ်ဂှ် သာ်လဵုဂွံနွံ ကုဍေံဂှ်ရော? ကြက်ကလေင်ကၠုင်သ္ၚိဝွံဟေင်ရ၊ နူအဝေါင်ဘဝခရှ် တၞဟ်နသွက်ဂွံလုပ်စိုပ် ဘဝခမဳဂှ် ဩဝ်သ္ပကဵုအခေါင် ကဵုသုဒိန်အိုတ်ညိ” ရဴဝွံ ဟီုသ္ဂးကဵုမိမသုဒိန် ကောန်သေဌဳကလန္ဒဂမၠိုင်အိုတ်ရ။ 
(ပ္ဍဲအခိင်ဂှ် မိမသုဒိန်ဂမၠိုင်) ယွံအမာံတအ် နူအဝေါင်ဘဝခရှ် တၞဟ်နသွက်ဂွံလုပ်စိုပ်အဝေါင်ဘဝခမဳဂှ် ပိုဲတအ်သ္ပကဵုအခေါင် ကဵုသုဒိန်အိုတ်ရ ရဴဝွံ (ဟီုသ္ဂးအိုတ်ရ)။
ပ္ဍဲအခိင်ဂှ် သကအ်ရဲသုဒိန် ကောန်သေဌဳကလန္ဒဂမၠိုင် ပြာပ်အာဇရေင်သုဒိန် ကောန်သေဌဳကလန္ဒအိုတ်တုဲ “ယွံသဟာဲသုဒိန် ဩဝ်ဒၠိုက်ကတဵုညိ၊ မိမဂမၠိုင်ဂှ် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳ သ္ပကဵုအခေါင်ကဵုတၠအဲတုဲအိုတ်ရ” ရဴဝွံ ဟီုသ္ဂးအိုတ်ရ။


၃၀)	ပ္ဍဲအခိင်ဂှ် သုဒိန် ကောန်သေဌဳကလန္ဒဂှ် “မိမဂမၠိုင် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳ သ္ပကဵုအခေါင်တုဲရ” ရဴဝွံ မြဟ်မြာမၞုံကဵုစိုတ် မတိုန်ဒှ်တုဲ သီုမဇွိတ်သပေါတ်တဴဇကု နကဵုတဲဂှ် ဒၠိုက်ကတုဵခြုဟ်ရ။
ပ္ဍဲကြဴနူဂှ် သုဒိန် ကောန်သေဌဳကလန္ဒ ဂိုင်ကေတ် ဇြဟတ်မွဲတ္ၚဲၜါတ္ၚဲတုဲ ပ္ၚောံပြာပ်အာဇရေင် တဳလမၞုံပိုဉ်ကျာ်တြဲ လ္ၚောဝ်သ္ပဝတ်တဳလ မၞုံပိုဉ်ကျာ်တြဲတုဲ ဂဇအ်ကေတ် ပ္ဍဲဒၞါဲမွဲတုဲမ္ဂး သုဒိန် ကောန်သေဌဳကလန္ဒဂှ်— “ယွံတဳလပိုဉ် မိမဂမၠိုင်ဂှ် နူအဝေါင်ဘဝခရှ် တၞဟ်နသွက်ဂွံလုပ်စိုပ် အဝေါင်ဘဝခမဳ သ္ပကဵုအခေါင်ကဵုအဲဍိက်တုဲအိုတ်ရ၊ တဳလမၞုံပိုဉ်ကျာ်တြဲ ဩဝ်သ္ပကဵုအဲဍိက်ခမဳညိ” ရဴဝွံ ဂရင်ပတီ တဳလမၞုံပိုဉ်ကျာ်တြဲရ။ သုဒိန် ကောန်သေဌဳကလန္ဒဂှ် ကလိဂွံဒဒှ်ထပိုဲ ဒဒှ်ခမဳ ပ္ဍဲဇရေင်တဳလမၞုံပိုဉ်ကျာ်တြဲရ။ 
ဒှ်ခမဳတုဲခြာဟွံလအ် တဳလပိုဉ်သုဒိန်ဂှ် ဒဂိုန်ဂိုင်ကေတ် ဂုဏ် ‘ဓုတင်’ ဟိုတ်မခါလယှ် ပတိတ်ကိလေသဂမၠိုင် မၞုံသဘဴမြဴသာ်ဝွံတုဲ ဒ္ဂေတ်လ္ၚတ်ရ၊ ပကင်ရင်ဓုတင် ‘အာရညိက’ ပွမပဒတဴဘာဂြိုပ်ရ၊ ပကင်ရင်ဓုတင် ‘ပိဏ္ဍပါတိက’ ပွမဂ္ၚေင်စဴစပိဏ္ဍပါတ်ရ၊ ပကင်ရင်ဓုတင် ‘ပံသုကူလိက’ ပွမဗိုက်လတက်သ္ၚာပံသုကူရ၊ သကင်ရင်ဓုတင် ‘သပဒါနစာရိက’ ပွမဂ္ၚေင်ပိဏ္ဍပါတ် အတိုင်လၟေင်သ္ၚိရ၊ သ္ပနိဿယ်ဗ္ဒာဲကဵု ကွာန်ဝဇ္ဇဳရးမွဲတုဲ သ္ပဒတဴရ။
ပ္ဍဲအခိင်ဂှ် ဝဇ္ဇဳရး စၞစသုဝါတ်ခါဲရ၊ (ကတဵုဒှ် ကၠောဝ်ရ)၊ သွက်ဂွံဂယိုင်လမျီုဝါတ်ဂါတ်ရ၊ မၞုံကဵုဇုတ်ဗုတၜတ်ရ၊ သ္ဒးဂယိုင်လမျီု နကဵုဇြောဟ်လိက်မာဲရ၊ မိန်ထ္ၜကေတ် ဗဗေင်ပ္ဍဲတဲတုဲ နပွမဂ္ၚေင်ပိဏ္ဍပါတ် သွက်ဂွံယိုပ်ယာပ် ဟွံလောဲသွာရ။ ပ္ဍဲအခိင်ဂှ် ကသပ်ကတဵုဒှ် ကုတဳလပိုဉ်သုဒိန်ရ—
“ပ္ဍဲအခိင်လၟုဟ် ဝဇ္ဇဳရးစၞစသုင်ဝါတ်ခါဲရ၊ သွက်ဂွံဂယိုင်လမျီု ဝါတ်ဂါတ်ရ၊ မၞုံကဵုဇုတ်ဗုတၜတ်ရ၊ သ္ဒးဂယိုင်လမျီု နကဵုဇြေဟ်လိက်မာဲရ၊ မိန်ထ္ၜကေတ် ဗဗေင်ပ္ဍဲတဲတုဲ နပွမဂ္ၚေင်ပိဏ္ဍပါတ် သွက်ဂွံယိုပ်ယာပ် ဟွံလောဲသွာရ။ ပ္ဍဲဍုင်ဝေသာလဳတေံ ကဠောမသအဲဂမၠိုင် (ပိုဉ်ဟာန်ဂြပ်ရတ်) မသ္ဂေဟ်သွဟ်ဖဲသအဳ မၞုံကဵုဂြပ်ကသပ် (တိုပ်ဒေပ်လဝ် ပ္ဍဲတိ) မဂၠိုင်ဂၠင်ဂှ် (သွက်ဂွံသုင်စောဲဇၟာပ်တ္ၚဲ) မၞုံကဵုပိုဉ်ဟာန်ဘိုဂ်ဘဂ်မဂၠိုင်ဂၠင် မၞုံကဵုထဝ်သြန်မဂၠိုင်ဂၠင်မၞုံကဵုရတ်အရပ်အရာ မထေက်ကဵုသ္ဍိုက်မၠိုက်မဂၠိုင်ဂၠင် မၞုံကဵုဂြပ်သြောံ (ကူသာန်သွံရာန်လှာဲဂတး) မဂၠိုင်ဂၠင်ဂှ် နွံဂၠိုင်အိုတ်ရ၊ အဲသ္ပနိဿယ်ဗ္ဒာဲကဵု ကဠောမသဂမၠိုင်တုဲ သ္ဂောံသပဒတဴမ္ဂး ခိုဟ်သန်ရ၊ ကဠောမသဂမၠိုင် သ္ပနိဿယ်ဗ္ဒာဲကဵုအဲတုဲ ကြက်သ္ဂောံကဵုဒါန် ကပေါတ်ကဵုဒါန်ဂမၠိုင်အိုတ်ရ၊ ကြက်သ္ဂောံသ္ပပတုဲတဴ ကုသိုလ်ထၟိက်ဂမၠိုင်အိုတ်ရ၊ ခမဳဂမၠိုင်လေဝ်ကြက်ကလိဂွံ လာဘ်အိုတ်ရ၊ အဲလေဝ် ကြက်ဟွံဒှ် လၟောင်လၟေတ်ဍောင်ၜိုတ် နကဵုပိဏ္ဍပါတ်ရ” ရဴဝွံ (ကသပ်ကတဵုဒှ်ရ)။ ပ္ဍဲကြဴနူဂှ် တဳလပိုဉ်သုဒိန် လပှ်သီဂိုင်ဒေပ် သၞာသတိက်သၞာဒၟံင်တုဲမ္ဂး ဂိုင်ကေတ် ဗဗေင်သ္ၚာတုဲပါဲစ္ဍးက္ညအာ ဍုင်ဝသသာလဳမ္ဂး အတိုင်လၟေင်လၟေင်စိုပ်အာဍုင်ဝေသာလဳရ၊ သ္ပဒတဴဒၟံင် ပ္ဍဲဘာပြာသာဒ်ဇၞော် မၞုံကဵုအထောဋ်သ္ၚိကၠတ် အပ္ဍဲဂြိုပ်မဟာဝိုန် ဇရေင်ဍုင်ဝေသာလဳဂှ်ရ။ ကဠောမသတဳလပိုဉ်သုဒိန်ဂမၠိုင်ဂှ် “သုဒိန် ကောန်သေဌဳကလန္ဒ ကၠုင်စိုပ်ဍုင်ဝေသာလဳရ” ရဴဝွံ သ္ဂောံမိင်ကေတ်အိုတ်ရ။ ညးဂမၠိုင်ဂှ် ပလံင်တဴပုင်တြဴစှော်ထၟာဲဂမၠိုင် ကုတဳလပိုဉ်သုဒိန်အိုတ်ရ။ 
ပ္ဍဲအခိင်ဂှ် ပုင်တြဴစှော်ထၟာဲဂမၠိုင်ဂှ် တဳလပိုဉ်သုဒိန် သၠးကဵုဒါန် ကုခမဳဂမၠိုင်တုဲ (ဇကုဇကုတုန်) ပ္ဍဲရုင်လတက်ပဠေဝ်သ္ၚာ မိန်ဂိုင်ထ္ၜကေတ် ဗဗေင်သ္ၚာတုဲ လုပ်ဂ္ၚေင်ပိဏ္ဍပါတ်ကွာန်ကလန္ဒရ၊ ဂေတ်ဂ္ၚေင်ပိဏ္ဍပါတ် ပ္ဍဲကွာန်ကလန္ဒ အတိုင်လၟေင်လၟေင်မ္ဂး ပြာပ်စိုပ်အာသ္ၚိမအံက်ဇကုရ။ 


၃၁)	ပ္ဍဲအခိင်ဂှ် ဍိက်ဗြဴ ကဠောသမ တဳလပိုဉ်သုဒိန်ဂမၠိုင် နွံပၟိက်သၟိက်မိက်ဂွံထောံကွာင်ဒလောမ် မအုတ်ဒီုမွဲဗ္တမ်ရ၊ ပ္ဍဲအခိင်ဂှ် တဳလပိုဉ်သုဒိန်ဂှ် “ယွံဒေံဗြဴ ကွာင်ဒလောမ်ဂှ် ယဝ်ဒးကၠဟ်ထောံမ္ဂး၊ ကိုဟ်လံင်စုတ် ပ္ဍဲဗဗေင်အဲဝွံညိ” ရဴဝွံ ဟီုသ္ဂးကဵုဍိက်ဗြဴ ကဠောမသဂမၠိုင်ဂှ်ရ။ 
ပ္ဍဲအခိင်ဂှ် ဍိက်ဗြဴ ကဠောသမ တဳလပိုဉ်သုဒိန်ဂမၠိုင် ဃောကိုဟ်လံင်စုတ် ကွာင်ဒလောမ်မအုပ်ဒီုမွဲဗ္တမ် ပ္ဍဲဗဗေင် တဳလပိုဉ်သုဒိန်ဂှ် ဂိုင်သမ္တီကေတ် စၟတ်သမ္တီ တဲ,ဇိုင်,ရမျာင်ဂမၠိိုင်တုဲပ္ဍဲကြဴ ပြာပ်အာဇရေင်မိ တဳလပိုဉ်သုဒိန်တုဲ “ယွံနာဲဗြဴ ဩဝ်တီကေတ်ညိ၊ ကောန်နာဲဗြဴသုဒိန်ဂှ် စိုပ်ကၠုင်ရ” ရဴဝွံ ဟီုသ္ဂးကဵုမိ တဳလပိုဉ်သုဒိန်ရ။ ဟာဲဍိက်ဗြဴ ယဝ်တၠအဲ ဟီုဍာံစၟတ်မ္ဂး ပတိတ်ဗၠးကဵုတၠအဲ နူဒဒှ်ဍိက်ရ ရဴဝွံ သ္ဂးရ။ 


၃၂)	ပ္ဍဲအခိင်ဂှ် တဳလပိုဉ်သုဒိန် နိဿယ်ဗဒါဲကဵု ဇိုင်ဗဒင်မွဲတုဲ ပြဘိုဂ်ဒၟံင်ကွာင်ဒလောမ်မအုတ်ဒီုမွဲဗ္တမ်တုဲဂှ်ရ။ မအံက်တီလပိုဉ်သုဒိန်လေဝ် ကလေင်စဴကၠုင် နူဌာန်ကၠောန်ကမၠောန်မ္ဂး ဟိုတ်မဂွံညာတ်ကေတ် တဳလပိုဉ်သုဒိန် နိဿယ်ဗဒါဲကဵု ဇိုင်ဗဒင်မွဲတုဲ ပြဘိုဂ်ဒၟံင်ကွာင်ဒလောမ် မအုတ်ဒီုမွဲဗ္တံတုဲဂှ်ရ ပြာပ်အာဇရေင် တဳပိုဉ်သုဒိန်တုဲ— “ယွံကောန်သ္ဍိုက်သုဒိန် ကွာင်ဒလောမ် မအုတ်ဒီုမွဲဗ္တမ်တုဲဂှ် စဒှ်ကွေံရသွံ၊ ဗွဲစၟတ်မ္ဂး ထေက်ကဵုဒးပြာပ်အာသ္ၚိဇကုရ ဟွံသေင်ဟာ” ရဴဝွံ ဟီုသ္ဂးကဵု တဳလပိုဉ်သုဒိန်ရ။ 
ယွံဒကာဇၞော် အာစိုပ်သ္ၚိတၠအဲတုဲရ၊ ကွာင်ဒလောမ် မအုတ်ဒီုမွဲဗ္တမ်တုဲဝွံ ဒှ်နူသ္ၚိတၠအဲဂှ်ရ ရဴဝွံ (ကလေင်ဟီုသ္ဂးရ)။
ပ္ဍဲအခိင်ဂှ် မအံက်တဳလပိုဉ်သုဒိန် ဂန်ရပ်ကအ်တဲ တဳလပိုဉ်သုဒိန်တုဲ “ယွံကောန်သ္ဍိုက်သုဒိန် ဩဝ်ကၠုင်ညိ၊ အာသ္ၚိအိုတ်စိုအ်” ရဴဝွံ ဟီုသ္ဂးကဵု တဳလပိုဉ်သုဒိန်ရ။ ပ္ဍဲကြဴနူဂှ် တဳလပိုဉ်သုဒိန် က္ညပြာပ်အာသ္ၚိ မအံက်ဇကုတုဲမ္ဂး ဂဇအ်ဒၟံင် ပ္ဍဲသၞာမလးပဠေဝ်လဝ်ဂှ်ရ။ ပ္ဍဲအခိင်ဂှ် မအံက်တဳလပိုဉ်သုဒိန်ဂှ်— “ယွံကောန်သ္ဍိုက်သုဒိန် ဩဝ်စညိ ရဴဝွံ သ္ဂးရ။ ယွံဒကာဇၞော် ဒေါံရ၊ တ္ၚဲဏအ်ဝွံ ကိစ္စကဵုပိုဉ်တုဲအာ ကုအဲရ ရဴဝွံ (ကလေင်သ္ဂးရ)။ ယွံကောန်သ္ဍိုက်သုဒိန် သွက်တ္ၚဲယးဂှ် ဩဝ်ဒုင်တဲ ပိဏ္ဍပါတ်ညိ ရဴဝွံ (ပ္ဍဲအခိင်မကလေင်ဟီုဂှ်)— တဳလပိုဉ်သုဒိန် နမမံင်သ္ၚိတ်သ္ၚိတ်ဂှ် ဒုင်တဲတုဲပ္ဍဲကြဴ ဒၠိုက်ကတဵုနူဒၞါဲ က္ညပါဲစ္ဍးအာရ။ 


၃၃)	ပ္ဍဲအခိင်ဂှ် မိအံက်တဳလပိုဉ်သုဒိန်ဂှ် ပ္ဍဲအခိင်မလောန်ၜက်အာဗ္တမ်ဂှ် ကဵုလံက်လေတ်တိဇၞော် နကဵုအိက်ဂၠဴဍုက်ဍုက်တုဲမ္ဂး ကဵုသ္ပဖအုမ်ၜါဖအုမ် ဗွဲထဝ်မွဲဖအုမ် သြန်မွဲဖအုမ်ရ၊ ဖအုမ်ဂမၠိုင်ဇၞော်လောန်အိုတ်ရ၊ တြုံမဒတူဒၟံင် ပ္ဍဲလ္ပာ်ဏအ်ဂှ် ညာတ်ကေတ် တြုံမဒတူဒၟံင်လ္ပာ်တေံ ဟွံမာန်ရ၊ တြုံမဒတူဒၟံင် ပ္ဍဲလ္ပာ်တေံဂှ် ညာတ်ကေတ် တြုံမဒတူဒၟံင်လ္ပာ်ဏအ်ဟွံမာန်ရ၊ ကဵုဂြောပ်ကၠေံ ဖအုမ်ဂမၠိုင်ဂှ် နကဵုသကဝ်ဂမၠိုင်တုဲ ကဵုလးသၞာ ပ္ဍဲလဒေါဝ်တုဲ စဵုဗိုင်ယာတ်သၞိက်တုဲမ္ဂး “ယွံခအှ်ဗြဴ အဲဖအောဝ်ဗတိုက်ရ၊ ဩဝ်ကျိုင်ကျဝ်ကယျိုင်ယျဝ်မလေပ်ကဵုသ္ဍိုက်မၠိုက်ကြိုက်စိုတ် ကုသုဒိန် ကောန်အဲဂှ်ညိ” ရဴဝွံ ကော်ဟီုကဵု သမ္ဘာတြေမ်တဳလပိုဉ်သုဒိန်ရ။ “ယွံနာဲဗြဴ ခိုဟ်သန်ရ” ရဴဝွံ သမ္ဘာတြေမ်တဳလပိုဉ်သုဒိန် ဒုင်ဝန်ကုမိအံက်တဳလပိုဉ်သုဒိန်ရ။


၃၄)	ပ္ဍဲအခိင်ဂှ် တဳလပိုဉ်သုဒိန်ဂှ် ပ္ဍဲအခိင်နူဂယး ရုင်လတက်သဠေဝ်သ္ၚာ ထ္ၜဂိုင်ရပ်ကေတ်ဗဗေင်သ္ၚာတုဲ ပြာပ်စဴအာသ္ၚိ မအံက်ဇကုတုဲ ဂဇအ်ဒၟံင် ပ္ဍဲသၞာမလးပဠေဝ်လဝ်ဂှ်ရ။
မအံက်တဳလပိုဉ်သုဒိန်ဂှ် ပြာပ်အာဇရေင် တဳလပိုဉ်သုဒိန်တုဲမ္ဂး ကဵုပံက်ကၠေံ ဖအုမ်ထဝ်သြန်ဂမၠိုင်တုဲ— “ယွံကောန်သ္ဍိုက်သုဒိန် ထဝ်သြန်ဝွံ ဂြပ်ပါကၠုင်နူလ္ပာ်မိ မိတၠအဲရ၊ ဂြပ်ညးဗြဴသုင်စောဲ (မဂပ်ဝ်ကလိဂွံ တၞဟ်နသုင်စောဲ)ရ၊ ဂြပ်ပါကၠုင် နူလ္ပာ်မအံက်ဂှ်တုန်နွံတၞဟ်ခြာဏီရ၊ ဂြပ်မဆက်ကၠုင်နူအပါနော် အပါနက်လေဝ် နွံတၞဟ်ခြာဏီရ၊ ယွံကောန်သ္ဍိုက်သုဒိန် ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင်လေဝ် သွက်ဂွံဒုင်စသိုင် ကုသိုလ်ထၟိက်ဂမၠိုင်လေဝ် သွက်ဂွံကၠောန်သ္ပဂှ် ဂွံမာန်ဒၟံင်ရ၊ ယွံကောန်သ္ဍိုက်သုဒိန် ဩဝ်ကၠုင်ညိ၊ ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင်လေဝ်ဩဝ်ဒုင်စသိုင်ညိ၊ ကုသိုလ်ထၟိက်ဂမၠိုင်လေဝ် ဩဝ်ကၠောန်သ္ပညိ” ရဴဝွံ ဟီုသ္ဂးကဵု တဳလပိုဉ်သုဒိန်ရ။
ယွံမအံက် ရာမ်တိတ်ခရှ် ဟွံမာန်ရ၊ ဟွံဂံင်ရာမ်တိတ်ခရှ်ရ၊ အဲ ဗွဲမမိပ်လဟိင်လောန် ဒ္ဂေတ်ဒၟံင် ဒ္ဂေတ်မပြဲရ ရဴဝွံ (ကလေင်ဟီုသ္ဂးရ)။ မရနုက်ကဵုၜါဝါလေဝ် ။ ပ ။ မရနုက်ကဵုပိဝါလေဝ် မအံက်တဳလပိုဉ်သုဒိန်ဂှ်—
“ယွံကောန်သ္ဍိုက်သုဒိန် ထဝ်သြန်ဝွံ ဂြပ်ပါကၠုင်နူလ္ပာ်မိ မိတၠအဲရ၊ ဂြပ်ညးဗြဴသုင်စောဲ (မဂပ်ဝ်ကလိဂွံ တၞဟ်နသုင်စောဲ) ရ၊ ဂြပ်ပါကၠုင် နူလ္ပာ်မအံက်ဂှ်တုန် နွံတၞဟ်ခြာဏီရ၊ ဂြပ်မဆက်ကၠုင် နူအပါနော် အပါနက်လေဝ် နွံတၞဟ်ခြာဏီရ၊ ယွံကောန်သ္ဍိုက်သုဒိန် ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင်လေဝ် သွက်ဂွံဒုင်စသိုင် ကုသိုလ်ထၟိက်ဂမၠိုင်လေဝ် သွက်ဂွံကၠောန်ဂှ် ဂွံမာန်ဒၟံင်ရ၊ ယွံကောန်သ္ဍိုက်သုဒိန် ဩဝ်ကၠုင်ညိ၊ ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင်လေဝ် ဩဝ်ဒုင်စသိုင်ညိ၊ ကုသိုလ်ထၟိက်ဂမၠိုင်လေဝ် ဩဝ်ကၠောန်သ္ပညိ” ရဴဝွံ ဟီုသ္ဂးကဵု တဳလပိုဉ်သုဒိန်ရ။
ယွံဒကာ ယဝ်တၠအဲ ဟွံထေဲပၞတ်မ္ဂး မိက်ဟီုသ္ဂးကဵုတၠအဲရ (ရဴဝွံ ပ္ဍဲအခိင်မဟီုတိုန်ဂှ်) ယွံကောန်သ္ဍိုက်သုဒိန် ဩဝ်ဟီုညိ ရဴဝွံ (ကလေင်ဟီုရ)။ 
“ယွံဒကာ ဒှ်သာ်ဂှ်မ္ဂး တၠအဲ ကဵုဇိင်ထိုင်ရိုက်ကာန်ဇၞော်ဇၞော်ဂမၠိုင်တုဲမ္ဂး စုတ်ဗပေင်ထဝ်သြန်ပေင်ပေင်တုဲ ရင်တၠုင်ဇက်ပတိတ်ဏာ နကဵုကွဳဂမၠိုင်တုဲ ဩဝ်ဗိုတ်ကၠဟ်ထောံပ္ဍဲဇၟောဝ်ဍာ် လဒေါဝ်ကြုင်ဂၚ်္ဂါညိ၊ မုဟိုတ် ကဵုသ္ပသာ်ဂှ်ရောဟီုမ္ဂး ယွံဒကာ ဟိုတ်နူဟိုတ်မတွံဂး ဂြပ်နွံဂှ် ပွမဖေက်ဂၟံက်ကီု ပွမချဳဇတဝ်ဇဝဝ်ကီု ပွမနရဴသော်ဇကုကီု ပွမသ္ဒးမင်မွဲကီု ကြက်ကတဵုဒှ် ကုတၠအဲရ၊ (ဂြပ်ဟွံမွဲမ္ဂး) အန္တရာယ် (မပ္တံပွမဖေက်ဂၟံက်) ဂှ် ကတဵုဒှ်ကုတၠအဲ ဟွံမာန်ရ၊ ဟိုတ်ဒှ်သာ်ဂှ်ဟေင်ရောင်” ရဴဝွံ (သ္ဂးရ)။ 
ဟီုသ္ဂးတဴရဴဝွံမ္ဂး မအံက်တဳလပိုဉ်သုဒိန်ဂှ် “ကောန်သုဒိန် မုဟိုတ် သ္ဂောံဟီုသ္ဂးရဴဝွံဂှ်ရော?” ရဴဝွံ စိုတ်ဟွံမိပ် ဒှ်တဴရ။ 


၃၅)	ပ္ဍဲကြဴနူဂှ် မအံက်တဳလပိုဉ်သုဒိန် ကော်သမ္ဘာတြေမ်တဳလပိုဉ်သုဒိန်တုဲ “ယွံကောန်ခအှ်ဗြဴ အဲ ဖအောဝ်ဗတိုက်ရ၊ ကောန်သုဒိန်ဂှ် ဆာန်လေဝ် ဆာန်တၠအဲရ၊ သ္ဍိုက်မၠိုက်လေဝ် သ္ဍိုက်မၠိုက်ရ၊ ကောန်သုဒိန်ဂှ် ကလင်ဗက်ဂလာန်တၠအဲဏောဝ် တန်ဒှ်မာန်ရ” ရဴဝွံ ဟီုသ္ဂးရ။ 
ပ္ဍဲအခိင်ဂှ် သမ္ဘာတြေမ်တဳလပိုဉ်သုဒိန်ဂှ် ဗန်ရပ်ကေတ် ဇိုင်တဳလပိုဉ်သုဒိန်ဂမၠိုင်တုဲ “ယွံနာဲပိုဲ ယြဴဟိုတ်နူဟိုတ်မတွံဂး မိက်ကလိဂွံ ကောန်အဆေရ်သွဝ်ဗြဴဂမၠိုင်တုဲ နာဲပိုဲဂှှ် ဒ္ဂေတ်ဒၟံင်ဒ္ဂေတ်မပြဲရ၊ ကောန်အဆေရ်သွဝ်ဗြဴဂမၠိုင်တုန် မၞုံသဘဴသာ်လဵုအိုတ်ဂှ်ရော?” ရဴဝွံ သၟာန်တဳလပိုဉ်သုဒိန်ရ။ 
“ယွံဒေံဗြဴ အဲဂှ် ဟိုတ်နူဟိုတ်မတွံဂး ကောန်အဆေရ်သွဝ်ဗြဴဂမၠိုင်ဂှ် ဒ္ဂေတ်ဒၟံင်ဒ္ဂေတ်မပြဲဟွံသေင်ရ” ရဴဝွံ (ကလေင်ဟီုသ္ဂးရ)။
ပ္ဍဲအခိင်ဂှ် သမ္ဘာတြေမ်တဳလပိုဉ်သုဒိန်ဂှ် “သ္ပတမ်နူတ္ၚဲဝွံတုဲ ကောန်နာဲသုဒိန်ဂှ် နပွမဟီုသ္ဂး အကော်အခဴမတွံဂး ဒေံဗြဴဂှ် ဟီုသ္ဂးကော်ခဴဒၟံင် အဲရသွံ” ရဴဝွံ (ဒှ်စံင်တူပူဆာတုဲ) ပ္ဍဲဒၞာဲဂှ်ဟေင် ဝိုတ်စိပ်တုဲ လောတ်စှေ်ရ။ 
ပ္ဍဲအခိင်ဂှ် တဳလပိုဉ်သုဒိန်ဂှ် “ယွံဒကာ ကဵုဒါန်ပိဏ္ဍပါတ် ဘောဇိုန်ဂမၠိုင်မ္ဂးတေှ် ဩဝ်ကဵုဒါန်ညိ၊ (ထ္ၜးဂြပ် ထ္ၜးဗြဴနာနာသာ်တုဲ) ဩဝ်လ္ပပျဲပျာံ ပိုဲညးဂမၠိုင်ညိ” ရဴဝွံ ဟီုသ္ဂးကဵုကုညးမဒှ်မအံက်ဂှ်ရ။ ယွံကောန်သ္ဍိုက်သုဒိန် ဩဝ်သ္ပပြဘိုဂ်ညိ ရဴဝွံ (ကလေင်ဟီုသ္ဂးရ)။ 
ပ္ဍဲကြဴနူဂှ် မိမတဳလပိုဉ်သုဒိန်ဂမၠိုင် နကဵုစၞအာဟာရဘောဇိုန်မပြဲပြဲဂှ် စဵုကဵုတရိုပ်စိုတ်စဵုကဵုဒးဆေဝ်တာပဒေါံကၠေံ အလဵုဇကုတအ် ကၠောန်ၜိုတ်ဥပကာ တြာပ်ဖာပ်ဗ္စ ကုတဳလပိုဉ်သုဒိန်အိုတ်ရ။ 
ပ္ဍဲအခိင်ဂှ် မိအံက်တဳလပိုဉ်သုဒိန်ဂှ် ဟီုသ္ဂးကဵုတဳလပိုဉ်သုဒိန် ကဵုပိုဉ်တုဲ မၞုံကဵုတဲမပါဲကၠေံနူဗဗေင်တုဲဂှ်ရ—
“ယွံကောန်သ္ဍိုက်သုဒိန် ဂကူ (ပိုဲတအ်) ဝွံ (ပိုဉ်ဟာန်ဂြပ်ရတ်) သ္ဂေဟ်သွဟ်ဖဲသအဳရ၊ ဂြပ်ကသပ်(တိုပ်ဒေပ်လဝ်ပ္ဍဲတိ) ဂၠိုင်ဂၠင်ရ၊ (သွက်ဂွံသုင်စောဲဇၟာပ်တ္ၚဲ) မၞုံကဵုပိုဉ်ဟာန်ဘိုဂ်ဘဂ်ဂၠိုင်ဂၠင်ရ၊ မၞုံကဵုထဝ်သြန်ဂၠိုင်ဂၠင်ရ၊ မၞုံကဵုရတ်အရပ်အရာ မထေက်ကဵုသ္ဍိုက်မၠိုက်ဂၠိုင်ဂၠင်ရ၊ မၞုံကဵုဂြပ်သြောံ (ကူသာန်သွံရာန်လှာဲဂတး) ဂၠိုင်ဂၠင်ရ၊ ယွံကောန်သ္ဍိုက်သုဒိန် ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင်လေဝ် သွက်ဂွံဒုင်စသိုင် ကုသိုလ်ထၟိက်ဂမၠိုင်လေဝ် သွက်ဂွံကေၠာန်သ္ပဂှ်ဂွံမာန်ဒၟံင်ရ၊ ယွံကောန်သ္ဍိုက်သုဒိန် ဩဝ်ကၠုင်ညိ၊ ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုင် လေဝ် ဩဝ်ဒုင်စသိုင်ညိ၊ ကုသိုလ်ထၟိက်ဂမၠိုင်လေဝ် ဩဝ်ကေၠာန်သ္ပညိ” ရဴဝွံ (ဟီုသ္ဂးရ)။
ယွံမိအံက် ရာမ်တိတ်ခရှ် ဟွံမာန်ရ၊ ဟွံဂံင်ရာမ်တိတ်ခရှ်ရ၊ အဲ ဗွဲမမိပ်လဟိင်လောန် ဒ္ဂေတ်ဒၟံင် ဒ္ဂေတ်မပြဲရ ရဴဝွံ (ကလေင်ဟီုသ္ဂးရ)။ မရနုက်ကဵုၜါဝါလေဝ် ။ ပ ။ မရနုက်ကဵုပိဝါလေဝ် မိအံက်တဳလပိုဉ်သုဒိန်ဂှ်—
“ယွံကောန်သ္ဍိုက်သုဒိန် ဂကူ (ပိုဲတအ်) ဝွံ (ပိုဉ်ဟာန်ဂြပ်ရတ်) သ္ဂေဟ်သွဟ်ဖဲသအဳရ၊ ဂြပ်ကသပ် (တိုပ်ဒေပ်လဝ်ပ္ဍဲတိ) ဂၠိုင်ဂၠင်ရ၊ (သွက်ဂွံသုင်စောဲဇၟာပ်တ္ၚဲ) မၞုံကဵုပိုဉ်ဟာန်ဘိုဂ်ဘဂ် ဂၠိုင်ဂၠင်ရ၊ မၞုံကဵုထဝ်သြန် ဂၠိုင်ဂၠင်ရ၊ မၞုံကဵုရတ်အရပ်အရာ မထေက်ကဵုသ္ဍိုက်မၠိုက်ဂၠိုင်ဂၠင်ရ၊ မၞုံကဵုဂြပ်သြောံ (ကူသာန်သွံရာန်လှာဲဂတး) ဂၠိုင်ဂၠင်ရ၊ ယွံကောန်သ္ဍိုက်သုဒိန်ယဝ်ဒှ်သာ်ဂှ်မ္ဂး မဗဳဇကောန်ဇာတ်လေဝ် ဩဝ်ကဵုညိ၊ ဂြပ်ကသပ်ပိုဲညးဂမၠိုင် မဟွံမွဲကဵုကောန်ဒုင်အာဲကၟာဲဂှ် သၟိင်လိစ္ဆဝဳဂမၠိုင် လ္ပကဵုရင်တၠုင်ကေတ်ဏာ (နဒဒှ်ဂြပ်သၟိင်) အိုတ်ညိ” ရဴဝွံ (ပ္ဍဲအခိင်မဟီုကဵု) တဳလပိုဉ်သုဒိန်ဂှ်—
 ယွံမိအံက် ကမၠောန်ကေၚ်ကာ ပွမကဵုမဗဳဇကောန်ဇာတ်ဝွံတုန် သ္ပကဵုမာန်ရ ရဴဝွံ (ကလေၚ်ဟီုရ)။ ယွံကောန်သ္ဍိုက်သုဒိန် ပ္ဍဲအခိၚ်လၟုဟ် (တၠအဲ) သ္ပဒတဴဒၟံၚ် ပ္ဍဲဌာန်လဵုဂှ်ရော? ရဴဝွံ (ပ္ဍဲအခိၚ်မသၟာန်ဂှ်)—
ယွံမိအံက် (သ္ပဒတဴဒၟံၚ်) ပ္ဍဲဂြိုပ်မဟာဝိုန်ရ ရဝွံ (ကလေၚ်ဟီုရ)။ ပ္ဍဲကြဴနူဂှ် တဳလပိုဉ်သုဒိန် ဒၠိုက်ကတဵုနူဒၞါဲတုဲ က္ညပါဲစ္ဍးအာရ။


၃၆)	ပ္ဍဲအခိၚ်ဂှ် မိအံက်တဳလပိုဉ်သုဒိန်ဂှ် “ယွံခအှ်ဗြဴ ကဵုဂွံအာတ်အခေါၚ် ဒှ်ဟိုတ်သွက်ဂွံကလိဂွံ ကောန်ဇာတ်ညိ၊ ဥတုကၠုၚ်တုဲ ပ္ဍဲအခိၚ်ပကဴ (ဓမ္မတာမၞိဟ်ဗြဴဂမၠိုၚ်) ရာၚ်ဂှ် ဩဝ်ဟီုလဴထ္ၜး ကုအဲညိ” ရဴဝွံ ကော်ဟီုကဵု သမ္ဘာတြေမ် တဳလပိုဉ်သုဒိန်ရ။ “ယွံနာဲဗြဴ ခိုဟ်သန်တဴရ” ရဴဝွံ သမ္ဘာတြေမ်တဳလပိုဉ်သုဒိန် ကလေၚ်ပလန်ဂလာန် ကုမိအံက်တဳလပိုဉ်သုဒိန်ရ။
ပ္ဍဲကြဴနူဂှ် ခြာဟွံလအ်ဟေၚ် ဥတုကၠုၚ်တုဲ ပကဴ (ဓမ္မတာမၞိဟ်ဗြဴဂမၠိုၚ်) ရာၚ်ကၠုၚ်ကုသမ္ဘာတြေမ်တဳလပိုဉ်သုဒိန်ရ၊ ပ္ဍဲအခိၚ်ဂှ် သမ္ဘာတြေမ်တဳလပိုဉ်သုဒိန်ဂှ် “ယွံနာဲဗြဴ ဥတုကၠုၚ်တုဲ ပကဴ (ဓမ္မတာမၞိဟ်ဗြဴဂမၠိုၚ်) ရာၚ်ကၠုၚ် ကုအဲရ” ရဴဝွံ ဟီုလဴထ္ၜး ကုမိအံက် တဳလပိုဉ်သုဒိန်ရ။ “ယွံခအှ်ဗြဴ အဲ ဖအောဝ်ဗတိုက်ရ၊ ဩဝ်ကျိုၚ်ကျဝ် ကယျိုၚ်ကယျဝ် မလေပ်ကဵုသ္ဍိုက်မၠိုက် ကြိုက်စိုတ် ကုသုဒိန် ကောန်အဲဂှ်ညိ” ရဴဝွံ ကော်ဟီုကဵု သမ္ဘာတြေမ်တဳလပိုဉ်သုဒိန်ရ။ “ယွံနာဲဗြဴ ခိုဟ်သန်တဴရ” ရဴဝွံ သမ္ဘာတြေမ်တဳလပိုဉ်သုဒိန် ကလေၚ်ပလန်ဂလာန် ကုမိအံက်တဳလပိုဉ်သုဒိန်ရ။ ပ္ဍဲကြဴနူဂှ် မိအံက်တဳလပိုဉ်သုဒိန် ကော်ဂွံသမ္ဘာတြေမ်တဳလပိုဉ်သုဒိန်တုဲ ပ္ၚောံပြာပ်အာဂြိုပ်မဟာဝိုန် ဇရေၚ်တဳလပိုဉ်သုဒိန်တုဲမ္ဂး—
“ယွံကောန်သ္ဍိုက်သုဒိန် ဂကူ (ပိုဲတအ်) ဝွံ (ပိုဉ်ဟာန်ဂြပ်ရတ်) သ္ဂေဟ်သွဟ်ဖဲသအဳရ၊ ဂြပ်ကသပ် (တိုပ်ဒေပ်လဝ်ပ္ဍဲတိ) ဂၠိုၚ်ဂၠၚ်ရ၊ (သွက်ဂွံသုၚ်စောဲဇၟာပ်တ္ၚဲ) မၞုံကဵုပိုဉ်ဟာန်ဘိုဂ်ဘဂ် ဂၠိုၚ်ဂၠၚ်ရ၊ မၞုံကဵုထဝ်သြန် ဂၠိုၚ်ဂၠၚ်ရ၊ မၞုံကဵုရတ်အရပ်အရာ မထေက်ကဵုသ္ဍိုက်မၠိုက်ဂၠိုၚ်ဂၠၚ်ရ၊ မၞုံကဵုဂြပ်သြောံ (ကူသာန်သွံရာန်လှာဲဂတး) ဂၠိုၚ်ဂၠၚ်ရ၊ ယွံကောန်သ္ဍိုက်သုဒိန် ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုၚ်လေဝ် သွက်ဂွံဒုၚ်စသိုၚ် ကုသိုလ်ထၟိက်ဂမၠိုၚ်လေဝ် သွက်ဂွံကၠောန်သ္ပဂှ် ဂွံမာန်ဒၟံၚ်ရ၊ ယွံကောန်သ္ဍိုက်သုဒိန် ဩဝ်ကၠုၚ်ညိ၊ ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုၚ်လဝ် ဩဝ်ဒုၚ်စသိုၚ်ညိ၊ ကုသိုလ်ထၟိက်ဂမၠိုၚ်လေဝ် ဩဝ်ကၠောန်သ္ပညိ” ရဴဝွံ ဟီုသ္ဂးကဵုတဳလပိုဉ်သုဒိန်ပၠန်ရ။
ယွံမိအံက် ရာမ်တိတ်ခရှ် ဟွံမာန်ရ၊ ဟွံဂံၚ်ရာံတိတ်ခရှ်ရ၊ အဲ ဗွဲမမိပ်လဟိၚ်လောန်ဒ္ဂေတ်ဒၟံၚ် ဒ္ဂေတ်မပြဲရ ရဴဝွံ (ကလေၚ်ဟီုသ္ဂးရ)။ မရနုက်ကဵုၜါဝါလေဝ် ။ ပ ။ မရနုက်ကဵုပိဝါလေဝ် မိအံက်တဳလပိုဉ်သုဒိန်ဂှ်—
 “ယွံကောန်သ္ဍိုက်သုဒိန် ဂကူ (ပိုဲတအ်) ဝွံ (ပိုဉ်ဟာန်ဂြပ်ရတ်) သ္ဂေဟ်သွဟ်ဖဲသအဳရ၊ ဂြပ်ကသပ် (တိုပ်ဒေပ်လဝ်ပ္ဍဲတိ) ဂၠိုၚ်ဂၠၚ်ရ၊ (သွက်ဂွံသုၚ်စောဲဇၟာပ်တ္ၚဲ) မၞုံကဵုပိုဉ်ဟာန်ဘိုဂ်ဘဂ် ဂၠိုၚ်ဂၠၚ်ရ၊ မၞုံကဵုထဝ်သြန် ဂၠိုၚ်ဂၠၚ်ရ၊ မၞုံကဵုရတ်အရပ်အရာ မထေက်ကဵုသ္ဍိုက်မၠိုက်ဂၠိုၚ်ဂၠၚ်ရ၊ မၞုံကဵုဂြပ်သြောံ (ကူသာန်သွံရာန်လှာဲဂတး) ဂၠိုၚ်ဂၠၚ်ရ၊ ယွံကောန်သ္ဍိုက်သုဒိန် ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုၚ်လေဝ် သွက်ဂွံဒုၚ်စသိုၚ် ကုသိုလ်ထၟိက်ဂမၠိုၚ်လေဝ် သွက်ဂွံကၠောန်သ္ပဂှ် ဂွံမာန်ဒၟံၚ်ရ၊ ယွံကောန်သ္ဍိုက်သုဒိန် ဩဝ်ကၠုၚ်ညိ၊ ရာမ်တိတ်ခရှ်တုဲ ပိုဉ်ဟာန်သမ္ပတ္တိဂမၠိုၚ်လဝ် ဩဝ်ဒုၚ်စသိုၚ်ညိ၊ ကုသိုလ်ထၟိက်ဂမၠိုၚ်လေဝ် ဩဝ်ကၠောန်သ္ပညိ” ရဴဝွံ ဟီုသ္ဂးကဵုတဳလပိုဉ်သုဒိန်ပၠန်ရ။
ယွံမိအံက် ကမၠောန်ကေၚ်ကာ ပွမကဵုဗဳဇကောန်ဝွံတုန် သ္ပကဵုမာန်ရ ရဴဝွံ ဟီုသ္ဂးတုဲမ္ဂး ဂန်ရပ်ကေတ် ကအ်တဲသမ္ဘာတြေမ်တုဲ လုပ်အာအပ္ဍဲဂြိုပ်မဟာဝိုန်တုဲမ္ဂး ကိုပ်ကၠာဟွံဂွံပညပ် (ပဌမပါရာဇိက) သိက္ခာပိုဒ်ဏီ ဟွံညာတ်ကေတ်ဒုဟ် (ပ္ဍဲပွမသွိုန်ဗပိုန်မေထုန်) ဒှ်တုဲ စဵုကဵုဗၞတ်ပိဝါ ဒ္ဂေတ်သ္ပ ဒ္ဂေတ်မေထုန် ပ္ဍဲသမ္ဘာတြေမ်ရ၊ သမ္ဘာတြေမ်ဂှ် နအယံမာတ် (ပွမဒ္ဂေတ်သ္ပ ဒ္ဂေတ်မေထုန်) ဂှ် ဂိုၚ်ကေတ်ဂၠမ်ဂဝ်ရ၊ ဒေဝတဴဘုမ္မဇဵုဂမၠိုၚ်—
“ယွံသကအ်တအ် ခမဳသၚ်ဂှ် စာ်စ္ဍးနူခၜိုဟ် (မတွံဂးဒုဿဳလ) ရသွံ၊ စာ်စ္ဍးနူဒုဟ်ရသွံ၊ သုဒိန် ကောန်သေဌဳကလန္ဒဂှ် ကဵုကတဵုဒှ်ခၜိုဟ် (မတွံဂးဒုဿဳလ) တုဲရ၊ ကဵုကတဵုဒှ်ဒုဟ်တုဲရ” ရဴဝွံ ဟီုလၟိၚ်လၟဟ်အာ အဆက်အဆက်အိုတ်ရ။ သ္ဂောံမိၚ်ကေတ် ဗရုရမျာၚ် ဒေဝတဴဘုမ္မဇဵုဂမၠိုၚ်တုဲ ဒေဝတဴစာတုမရာဇ်ဂမၠိုၚ် ။ ပ ။ ဒေဝတဴတာဝတိံဂမၠိုၚ်။ ဒေဝတဴယာမာဂမၠိုၚ်။ ဒေဝတဴတုသိတာဂမၠိုၚ်။ ဒေဝတဴနိမ္မာနရတိဂမၠိုၚ်။ ဒေဝတဴပရနိမ္မိတဝသဝတ္တဳဂမၠိုၚ်။ ပကောံဗြီုဂမၠိုၚ်— “ယွံသကအ်တအ် ခမဳသဂှ် စာ်စ္ဍးနူၜိုဟ် (မတွံဂးဒုဿဳလ) ရသွံ၊ စာ်စ္ဍးနူဒုဟ်ရသွံ၊ သုဒိန် ကောန်သေဌဳကလန္ဒဂှ် ကဵုကတဵုဒှ်ခၜိုဟ် (မတွံဂးဒုဿဳလ) တုဲရ၊ ကဵုကတဵုဒှ်ဒုဟ်တုဲရ” ရဴဝွံ ဟီုလၟိၚ်လၟဟ်အာ အဆက်အဆက်အိုတ်ရ။
ရဴဝွံဟေၚ် နမွဲခဏဓဝ်ဂှ် နမွဲမုဟုတ်ဓဝ်ဂှ် စဵုကဵုစိုပ်ဍုၚ်ဗြီု ဗရုရမျာၚ်လၟိၚ်လၟဟ်ဂှ် ဗြုဗျာပ်တိုန်အာရ။
ပ္ဍဲကြဴနူဂှ် သမ္ဘာတြေမ်တဳလပိုဉ်သုဒိန်ဂှ် သ္ပဟိုတ်ကဵုဂၠမ်ဂဝ် (ပဋိသန္ဓိ) ဂှ် ကြံၚ်ဍုဟ်တုဲၜံၚ်သၠတိတ် ကောန်တြုံရ။ ပ္ဍဲအခိၚ်ဂှ် သကအ်ရဲ တဳလပိုဉ်သုဒိန်ဂမၠိုၚ် ကုကောန်ၚာ်သၟတ်ဂှ် ခုတ်ခဴကဵုထောံယၟု ရဴဝွံမ္ဂး ဗဳဇကအိုတ်ရ၊ ကုသမ္ဘာတြေမ်တဳလပိုဉ်သုဒိန်ဂှ် ခုတ်ခဴကဵုထောံယၟု ရဴဝွံမ္ဂး ဗဳဇကမာတာအိုတ်ရ၊ ကုတဳလပိုဉ်သုဒိန်ဂှ် ခုတ်ခဴကဵုထောံယၟု ရဴဝွံမ္ဂး ဗဳဇကပိတာအိုတ်ရ ကောန်ကဵုမိၜါတၠဂမၠိုၚ်ဂှ် ပ္ဍဲအခိၚ်လက္ကရဴ (လအ်အာဗၞတ်ထပှ်သၞာံ ဒ္စါံသၞာံ) နူအဝေါၚ်ဘဝခရှ် လုပ်စိုပ်အဝေါၚ်ဘဝခမဳ သ္ပခမဳအိုတ်တုဲ သ္ပဇၞောဝ်မတ် အရဟတ္တဖိုလ်အိုတ်ရ။


၃၇)	ပ္ဍဲအခိၚ်ဂှ် “ကုအဲဂှ် ဟွံကလိဂွံ (ဓရ်ဂုဏ်မပ္တံၛာန်) ရသွံ၊ ကုအဲဂှ် ကလိဂွံ (ဒဒှ်ခမဳ) ဟွံဒးရးရသွံ၊ အဲဂပ်ဝ်ကလိဂွံ (သာသနာ) ဗွဲဟွံဒးရးရသွံ၊ အဲကလိဂွံ (သာသနာ) ဗွဲမဒးရးဟွံသေၚ်ရသွံ၊ ယြဴအဲမွဲ သ္ပခမဳပ္ဍဲ ‘ဓမ္မဝိနယ’ သာသနာ မဂပ်ဝ်တွံလဝ်ဗွဲမဒးရး ရဴဝွံတုဲ သွက်သ္ဂောံဒ္ဂေတ်လ္ၚတ် ဒ္ဂေတ်မပြဲ ဗွဲမဍိုက်ပေၚ်သအးဇ္ၚး စဵုကဵုလအိတ်လမျီုဂှ် ဟွံသၟဟ်ရထရသွံ” ရဴဝွံ ပွမဂွိၚ်စံၚ်တူ ဗွဲကြဴ ပွမသၠိုက်သ္ၚောံစိုတ် ကတဵုဒှ် ကုတဳလပိုဉ်သုဒိန်ရ။ တဳလပိုဉ်သုဒိန်ဂှ် ဟိုတ်နူ ပွမဂွိၚ်စံၚ်တူ ဗွဲကြဴ ပွမသၠိုက်သ္ၚောံစိုတ်ဂှ် ဇြာဲသကှ်ကၠုၚ်တုဲ၊ ဖျုန်ဆီဒေက်ခ္ဍေက်ကၠုၚ်တုဲ၊ ရုပ်သာ်လီုလာ်ကၠုၚ်တုဲ၊ မၞုံကဵုသာ်ဇကုဖျိုဟ်ဖျေဟ် သၟဟ်ညံၚ်တၞးဆုဍုဟ်ဍုဟ်တုဲ၊ မၞုံကဵုဇကုဓရံၚ် ဇာလတေၚ်မံက်ထေၚ်ဒၟံၚ် (သၟဟ်ညံၚ်လးပၠးလဝ်ဇာနှိက်) တုဲ၊ မၞုံကဵုစိုတ် (ဂမ္တဴပူဆာ) အပ္ဍဲဒှ်တုဲ မၞုံကဵုစိုတ်မခ္ဍောပ်ကဝေန်ဒှ်တုဲ မၞုံကဵုဒဒိုခ်ဒှ်တုဲ စိုတ်ဟွံခိုဟ် (ဟွံမိပ်) ဒှ်တုဲ သၠိုက်သ္ၚောံစိုတ်ဒှ်တုဲ ၚုၚ်ၚဇြဟောံဒၟံၚ်ရ။


၃၈)	ပ္ဍဲအခိၚ်ဂှ် ခမဳသကအ်ရဲ တဳလပိုဉ်သုဒိန်ဂမၠိုၚ်ဂှ်— “ယွံကောန်တၠသုဒိန် ပ္ဍဲကိုပ်ကၠာတေံ တၠအဲရုပ်သာ်ကျေဝ်လှေဝ်ရ၊ မၞုံကဵုဣန္ဒြဳပေၚ်အုဟ်ရ၊ သာ်မုက္ခဝါဇြုၚ်ကေဝ်ခ္ဍေက်ရ၊ သာ်စၞာံဇကု ဇြုၚ်ကေဝ်ဗွဲတၟေၚ်ရ၊ ပ္ဍဲအခိၚ်လၟုဟ် တၠအဲ ဇြာဲသကှ်ရ၊ ဖျုန်ဆီဒေက်ခ္ဍေက်ရ၊ ရုပ်သာ်လီုလာ်ရ၊ မၞုံကဵုသာ်ဇကုဖျိုဟ်ဖျေတ် သၟဟ်ညံၚ်တၞးဆုဍုဟ်ဍုဟ်ရ၊ မၞုံကဵုဇကုဓရံၚ် ဇာလတေၚ်မံက်ထေၚ်ဒၟံၚ် (သၟဟ်ညံၚ်လးပၠးလဝ်ဇာနှိက်) ရ၊ မၞုံကဵုဟိုတ် (ဂမ္တဴပူဆာ) အပ္ဍဲဒှ်တုဲ မၞုံကဵုစိုတ်မခ္ဍောပ်ကဝေန်ဒှ်တုဲ မၞုံကဵုဒဒိုခ်ဒှ်တုဲ ဟိုတ်ဟွံခိုဟ် (ဟွံမိပ်) ဒှ်တုဲ သၠိုက်သ္ၚောံစိုတ်ဒှ်တုဲ ၚုၚ်ၚဇြဟောံဒၟံၚ်ရ၊ ယွံကောန်တၠသုဒိန် ပသာ်ဂှ်ရော? တၠအဲ ဒ္ဂေတ်ဒၟံၚ်ဒ္ဂေတ်မပြဲ သီုဟွံမိပ်လဟိၚ်ဟာ” ရဴဝွံ ဟီုသ္ဂးကဵု တဳလပိုဉ်သုဒိန်အိုတ်ရ။
ယွံတဳလပိုဉ်တအ် အဲဍိက် ဒ္ဂေက်ဒၟံၚ် ဒ္ဂေတ်မပြဲ သီုဟွံမိပ်လဟိၚ် ဟွံသေၚ်ရ၊ ပွသရာမ်ပါပ် အဲဍိက်ကၠောန်သ္ပဒး နွံဒၟံၚ်ရ၊ ဒ္ဂေတ်သ္ပဒး ဒ္ဂေတ်မေထုန် ပ္ဍဲသမ္ဘာတြေမ်ရ၊ ယွံတဳလပိုဉ်တအ် “ကုအဲဂှ် ဟွံကလိဂွံ (ဓရ်ဂုဏ်မပ္တံၛာန်) ရသွံ၊ ကုအဲဂှ် ကလိဂွံ (ဒဒှ်ခမဳ) ဟွံဒးရးရသွံ၊ အဲဂပ်ဝ်ကလိဂွံ (သာသနာ) ဗွဲဟွံဒးရးရသွံ၊ အဲကလိဂွံ (သာသနာ) ဗွဲမဒးရးဟွံသေၚ်ရသွံ၊ ယြဴအဲမွဲ သ္ပခမဳပ္ဍဲ ‘ဓမ္မဝိနယ’ သာသနာ မဂပ်ဝ်တွံလဝ်ဗွဲမဒးရး ရဴဝွံတုဲ သွက်သ္ဂောံဒ္ဂေတ်လ္ၚတ် ဒ္ဂေတ်မပြဲ ဗွဲမဍိုက်ပေၚ်သအးဇ္ၚး စဵုကဵုလအိတ်လမျီုဂှ် ဟွံသၟဟ်ရထရသွံ” ရဴဝွံ ပွမဂွိၚ်စံၚ်တူ ဗွဲကြဴ ပွမသၠိုက်သ္ၚောံစိုတ် ကတဵုဒှ်ဒၟံၚ် ကုအဲဍိက်ရ ရဴဝွံ (ကလေၚ်ဟီုလဴထ္ၜးရ)။
ယွံကောန်တၠသုဒိန် ပွမဂွိၚ်စံၚ်တူဗွဲကြဴ ပွမသၠိုက်သ္ၚောံစိုတ် ထေက်ကဵုကတဵုဒှ် ကုတၠအဲရ၊ ယြဴတၠအဲမွဲ သ္ပခမဳ ပ္ဍဲ ‘ဓမ္မဝိနယ’ သာသနာ မဂပ်ဝ်တွံလဝ် ဗွဲမဒးရးရဴဝွံတုဲ သွက်သ္ဂောံဒ္ဂေတ်လ္ၚတ် ဒ္ဂေတ်မပြဲ ဗွဲမဍိုက်ပေၚ်သအးဇ္ၚး စဵုကဵုလအိတ်လမျီုဂှ် ဟွံသၟဟ်ရထရသွံ၊ ယွံကောန်တၠ တဳလမၞုံပိုဉ်ကျာ်တြဲဂှ် နဟိုတ်မဂၠိုၚ်ဂၠၚ် ဟွံတွံလဝ်ဓရ် တၞဟ်နပွမဒှ်မွဲဟာန်ကေုာံရာဂတုဲ တွံလဝ်သွက်ဂွံစာ်စ္ဍးနူရာဂရ ဟွံသေၚ်ဟာ၊ ဟွံတွံလဝ်ဓရ် တၞဟ်နပွမစိုန်သကီုစပ်ကေုာံကာမဂုဏ်တုဲ တွံလဝ် သွက်ဟွံစိုန်သကီု ဟွံစပ် ကေုာံကာမဂုဏ်ရ ဟွံသေၚ်ဟာ၊ ဟွံတွံလဝ်ဓရ် တၞဟ်နပွမဒှ်မွဲဟာန်ကေုာံပွမစောဲလာံ (နတဏှာဒိဋ္ဌိ) တုဲ တွံလဝ်သွက်ဟွံစောဲလာံ (နတဏှာဒိဋ္ဌိ) ရ ဟွံသေၚ်ဟာ။
ယွံကောန်တၠ တဳလမၞုံပိုဉ်ကျာ်တြဲဂှ် သီုဂပ်ဝ်တွံလဝ်ဓရ် သွက်ဂွံစာ်စ္ဍးနူရာဂသာ်ဂှ် တၠအဲဂှ် ပတိတ်ဇြဟတ် တၞဟ်နပွမဒှ်မွဲဟာန်ကေုာံရာဂရသွံ၊ သီုဂပ်ဝ်တွံလဝ်ဓရ် သွက်ဟွံစိုန်သကီု ဟွံစပ်ကေုာံကာမဂုဏ်သာ်ဂှ် ပတိတ်ဇြဟတ်တၞဟ်နပွမစိုန်သကီုစပ် ကေုာံကာမဂုဏ်ရသွံ၊ သီုဂပ်ဝ်တွံလဝ်ဓရ် သွက်ဟွံစောဲလာံ (နတဏှာဒိဋ္ဌိ) သာ်ဂှ် ပတိတ်ဇြဟတ် တၞဟ်နပွမဒှ် မွဲဟာန်ကေုာံပွမစောဲလာံ (နတဏှာဒိဋ္ဌိ) ရသွံ။
ယွံကောန်တၠ တဳလမၞုံပိုဉ်ကျာ်တြဲဂှ် နဟိုတ်မဂၠိုၚ်ဂၠၚ် တွံလဝ်ဓရ် တၞဟ်နပွမစာ်စ္ဍးနူရာဂ ဟွံသေၚ်ဟာ၊ တွံလဝ်ဓရ် တၞဟ်နပွမဟွံဗ္ၜူမာန် တၞဟ်နပွမပါဲပၠေၚ်ကၠေံ ပွမဗျဵုတဟၚ် (မတွံဂးကိလေသ) တၞဟ်နပွမပါဲသကုတ်ကၠေံ အစောဲအလာံ တၞဟ်ပွမသကုတ်ကၠေံရိုဟ်ကၞက်ဝဋ် တၞဟ်နတဏှာအိုတ် တၞဟ်နပွမဟွံထၞေန်စပ် တၞဟ်နပွမပၠိုတ်လလမ် တၞဟ်နပွမၜိုတ်သတိုတ်ရ ဟွံေသၚ်ဟာ။
ယွံကောန်တၠ တဳလမၞုံပိုဉ်ကျာ်တြဲဂှ် နဟိုတ်မဂၠိုၚ်ဂၠၚ် တွံလဝ်ပွမပါဲကၠေံ ကာမဂုဏ်ရဟွံသေၚ်ဟာ၊ တွံလဝ် ပွမပိုၚ်ခြာတီကေတ် သညာ (စိုတ်) ကာမဂုဏ်ဂမၠိုၚ်ရ ဟွံသေၚ်ဟည၊ တွံလဝ် ပွမပါဲပၠေၚ်ကၠေံ ပွမဗျဵုတဟၚ်ကာမဂုဏ်ရ ဟွံသေၚ်ဟာ၊ တွံလဝ် ပွမပါဲဂစိုတ်ကၠေံ ‘ကာမဝိတက်’ ပွမချပ်ပ္ဍဲကာမဂုဏ်ရ ဟွံသေၚ်ဟာ၊ တွံလဝ် ပွမၜိုဟ်လလမ် ဒတူတၠာဲကာမဂုဏ်ဂမၠိုၚ်ရ ဟွံသေၚ်ဟာ။
ယွံကောန်တၠ ပွမယုတ်မာတၠအဲ သ္ပဒးဝွံ ကုညးဟွံလျုၚ်ဇြုၚ်သ္ဍိုက်ဂမၠိုၚ်ဏီ တၞဟ်နပွမကဵုလျုၚ်ဇြုၚ်သ္ဍိုက်ကီု ကုညးလျုၚ်ဇြုၚ်သ္ဍိုက်တုဲဂမၠိုၚ် တၞဟ်နပွမကဵုလျုၚ်ဇြုၚ်သ္ဍိုက်ဂၠိုၚ်တိုန်ကီု ကဵုကတဵုဒှ်ဟွံမာန်ရ။ ယွံကောန်တၠ ဍာံဍာံစၟတ်စၟတ် ပွယုတ်မာတၠအဲ သ္ပဒးဝွံ ကုညးဟွံလျုၚ်ဇြုၚ်သ္ဍိုက်ဂမၠိုၚ်ဏီ တၞဟ်နပွမဟွံကဵုလျုၚ်ဇြုၚ်သ္ဍိုက်ကီု ကုညးလျုၚ်ဇြုၚ်သ္ဍိုက်တုဲ လ္ၚဵုဂမၠိုၚ် တၞဟ်နပွမကဵုလျုၚ်ဇြုၚ်သ္ဍိုက်လီုလာ်ကီု ကဵုကတဵုဒှ်ရ ရဴဝွံ (ဟီုသ္ဂးအိုတ်ရ)။


၃၉)	ပ္ဍဲကြဴနူဂှ် ခမဳဂမၠိုင်ဂှ် ဟီုဂရိုဟ်တင်ဒုဟ် တဳလပိုဉ်သုဒိန် နဟိုတ်မဂၠိုင်အိုတ်တုဲဂရင်ပတီ ဟိုတ်ပရူပရာဝွံ ကုတဳလမၞုံပိုဉ်ကျာ်တြဲအိုတ်ရ၊ ပ္ဍဲအခိင်ဂှ် ဟိုတ်နူဟိုတ်အရာ (ပွမကလိလောန်မေထုန် တဳလပိုဉ်သုဒိန်)ဝွံ တဳလမၞုံပိုဉ်ကျာ်တြဲ ကဵုခမဳသင် ကောံဓရီုတုဲမ္ဂး “ယွံသုဒိန် တၠအဲ သွိုန်ဗပိုန် (ဒ္ဂေတ်သ္ပဒး) ဒ္ဂေတ်မေထုန် ပ္ဍဲသမ္ဘာတြေမ်ရဂှ် ဍာံပြဟာ” ရဴဝွံ စၟၟဳစၟတ်သၟာန်သၟုက် တဳလပိုဉ်သုဒိန်ရ။ 
ဍာံပြရ ယွံကျာ်မၞုံပိုဉ် ရဴဝွံ (ဂရင်ပတီရ)။ တဳလမၞုံပိုဉ်ကျာ်တြဲ မပတၠပိုဉ်တြဴပြကာဟီုဂရိုဟ်ရ၊ “ယွံတြုံမလ္ၚုသၟး (နူမဂ်ဖိုလ်) (ပွကမၠောန်တၠအဲ)ဝွံ ဟွံထေက်ကုခမဳဂမၠိုင်ရ၊ ဟွံဗဗွဲရ၊ ဟွံသပ္ပါယ်ရ၊ အာကာရအရာခမဳတအ် ဟွံသေင်ရ၊ ဟွံဂပ်ဝ်ရ၊ ဟွံထေကကဵုသ္ပရ၊ ယွံတြုံမလ္ၚုသၟး (နူမဂ်ဖိုလ်) မုဟိုတ် တၠအဲဂှ် သ္ပခမဳ ပ္ဍဲ ‘ဓမ္မဝိနယ’ သာသနာ မဂပ်ဝ်တွံလဝ် ဗွဲမဒးရးရဴဝွံတုဲ သွသ္ဂောံဒ္ဂေတ်လ္ၚတ် ဒ္ဂေတ်မပြဲ ဗွဲမဍိုက်ပေင်သအးဇ္ၚး စဵုကဵုလအိတ်လမျီုဂှ် ဟွံသၟဟ်ရထဂှ်ရော?
ယွံတြုံမလ္ၚုသၟး (နူမဂ်ဖိုလ်) အဲဂှ် နဟိုတ်မဂၠိုင်ဂၠင် ဟွံတွံလဝ်ဓရ် တၞဟ်နပွမဒှ်မွဲဟာန်ကေုာံရာဂတုဲ တွံလဝ်သွက်ဂွံစာ်စ္ဍးနူရာဂရ ဟွံသေင်ဟာ၊ ဟွံတွံလဝ်ဓရ် တၞဟ်နပွမစိုန်သကီုစပ်ကေုာံကာမဂုဏ်တုဲ တွံလဝ် သွက်ဟွံစိုန်သကီုဟွံစပ် ကေုာံကာမဂုဏ်ရ ဟွံသေင်ဟာ၊ ဟွံတွံလဝ်ဓရ် တၞဟ်နပွမဒှ်မွဲဟာန်ကေုာံပွမစောဲလာံ (နတဏှာဒိဋ္ဌိ)တုဲ တွံလဝ်သွက်ဟွံစောဲလာံ (နတဏှာဒိဋ္ဌိ)ရ ဟွံသေင်ဟာ။ 
ယွံတြုံမလ္ၚုသၟး (နူမဂ်ဖိုလ်) အဲဂှ် သီုဂပ်ဝ်တွံလဝ်ဓရ် သွက်ဂွံစာ်စ္ဍးနူရာဂဂှ် တၠအဲဂှ် မုဟိုတ် ပတိတ်ဇြဟတ် တၞဟ်နပွမဒှ်မွဲဟာန်ကေုာံရာဂဂှ်ရော? သီုဂပ်ဝ်တွံလဝ်ဓရ် သွက်ဟွံစိုန်သကီု ဟွံစပ်ကေုာံကာမဂုဏ်သာ်ဂှ် သတိတ်ဇြဟတ် တၞဟ်နပွမစိုန်သကီု စပ်ကေုာံကာမဂုဏ်ဂှ်ရော? သီုဂပ်ဝ်တွံလဝ်ဓရ် သွက်ဟွံစောဲလာံ (နတဏှာဒိဋ္ဌိ) သာ်ဂှ် ပတိတ်ဇြဟတ်တၞဟ်နပွမဒှ်မွဲဟာန် ကေုာံပွမစောဲလာံ (နတဏှာဒိဋ္ဌိ)ဂှ်ရော?
ယွံတြုံမလ္ၚုသၟး (နူမဂ်ဖိုလ်) အဲဂှ် နဟိုတ်မဂၠိုင်ဂၠင် တွံလဝ်ဓရ် တၞဟ်ပွမစာ်စ္ဍးနူရာဂရ ဟွံသေင်ဟာ၊ တွံလဝ်ဓရ် တၞဟ်နပွမဟွံဗ္ၜူမာန် တၞဟ်နပွမပါဲပၠေင်ကၠေံ ပွမဗျဵုတဟင် (မတွံဂးကိလေသ) တၞဟ်နပွမပါဲသကုတ်ကၠေံ အစောဲအလာံ တၞဟ်နပွမသကုတ်ကၠေံရိုဟ်ကၞက်ဝဋ် တၞဟ်နတဏှာအိုတ် တၞဟ်နပွမဟွံထၞေန်စပ် တၞဟ်နပွမပၠိုတ်လလမ် တၞဟ်နပွွမၜိုဟ်သတိုတ်ရ ဟွံသေင်ဟာ။
ယွံတြုံမလ္ၚုသၟး (နူမဂ်ဖိုလ်) အဲဂှ် နဟိုတ်မဂၠိုင်ဂၠင် တွံလဝ် ပွမပါဲကၠေံ ကာမဂုဏ်ရ ဟွံသေင်ဟာ၊ တွံလဝ် ပွမပိုင်ခြာတီကေတ် သညာ (စိုတ်) ကာမဂုဏ်ဂမၠိုင်ရ ဟွံသေင်ဟာ၊ တွံလဝ် ပွမပါဲပၠေင်ကေၠံ ပွမဗျုဵတဟင်ကာမဂုဏ်ရ ဟွံသေင်ဟာ၊ တွံလဝ် ပွမပါဲဂစိုတ်ကၠေံ ‘ကာမဝိတက်’ ပွမချပ်ပ္ဍဲကာမဂုဏ်ရ ဟွံသေင်ဟာ၊ တွံလဝ်ပွမၜိုဟ်လလမ် ဒတူတၠာဲကာမဂုဏ်ဂမၠိုင်ရ ဟွံသေင်ဟာ။ 
ယွံတြုံမလ္ၚုသၟး (နူမဂ်ဖိုလ်) ပွမပၠုပ်စုတ်အၚ်္ဂဇာတ်တၠအဲ ပ္ဍဲပါင်ဇြုံမၞုံကဵုဂျိမပြဟ် မၞုံကဵုဂျိမသကာတ်ဂှ် ပြဲသန်ဏီရ၊ ပွမပၠုပ်စုတ်အၚ်္ဂဇာတ်တၠအဲ ပ္ဍဲအၚ်္ဂဇာတ်မၞိဟ်ဗြဴဂှ် ဟွံပြဲဟေင်ရ။ ယွံတြုံမလ္ၚုသၟး (နူမဂ်ဖိုလ်) ပွမပၠုပ်စုတ်အၚ်္ဂဇာတ်တၠအဲ ပ္ဍဲပါင်ဇြုံဗုဲ ဇြုံဇာတ်ဂှ် ပြဲသန်ဏီရ၊ ပွမပၠုပ်စုတ် အၚ်္ဂဇာတ်တၠအဲ ပ္ဍဲအၚ်္ဂဇာတ်မၞိဟ်ဗြဴဂှ် ဟွံပြဲဟေင်ရ။ 
ယွံတြုံမလ္ၚုသၟး (နူမဂ်ဖိုလ်) ပွမပၠုပ်စုတ် အၚ်္ဂဇာတ်တၠအဲ ပ္ဍဲဗွဝ်ဖအုမ်လ္ၚပၟတ် မဂဵုတူဍာဲဂြင် မဂဵုလဟဵုတူပွဳပွူ မဒှ်မွဲဟာန်ကေုာံသၞပၟတ်ဂၠန်ပၟတ်ဂှ် ပြဲသန်ဏီရ၊ ပွမပၠုပ်စုတ်အၚ်္ဂဇာတ်တၠအဲ ပ္ဍဲအၚ်္ဂဇာတ်မၞိဟ်ဗြဴဂှ် ဟွံပြဲဟေင်ရ။ 
ပွမဒှ်သာ်ဂှ်ဂှ် မုဟိုတ်ရောဟီုမ္ဂး ယွံတြုံမလ္ၚုသၟး (နူမဂ်ဖိုလ်) ဟိုတ်နူဟိုတ် (မတွံဂးပွမပၠုပ်စုတ်အၚ်္ဂဇာတ် ပ္ဍဲပါင်ဇြုံ ဗွဝ်ဖအုမ်လ္ၚပၟတ်)ဂှ် သ္ဒးအာစိုပ် ပွမချိုတ်ကီု ဒဒိုခ်ဆိုက်ညောန်ကဵုချိုတ်ကီုရ၊ ဟိုတ်နူဟိုတ် (မတွံဂး ပွမပၠုပ်စုတ်အၚ်္ဂဇာတ် ပ္ဍဲပါင်ဇြုံ ဗွဝ်ဖအုမ်လ္ၚပၟတ်)ဂှ် ခန္ဓဇကုလီုလာ်တုဲ ပ္ဍဲကြဴနူချိုတ်တုဲဂှ် နရက်မစာ်စ္ဍးနူတသိုခ် မဒှ်လအာဂတိ ညးဟွံခိုဟ်ဆာဲတအ် မဒှ်အရာဒၞါဲဒတုံစှေ်ပြးဆာဲတုန် အာစိုပ်ဟွံမာန်ဟေင်ရ။
ယွံတြုံမလ္ၚုသၟး (နူမဂ်ဖိုလ်) ဟိုတ်နူဟိုတ် (မတွံဂးပွမပၠုပ်စုတ်အၚ်္ဂဇာတ် ပ္ဍဲအၚ်္ဂဇာတ်မၞိဟ်ဗြဴ) ဝွံတုန် ခန္ဓဇကုလီုလာ်တုဲ ပ္ဍဲကြဴနူချိုတ်တုဲဂှ် သ္ဒးအာစိုပ်နရက် မစာ်စ္ဍးနူတသိုခ် မဒှ်လအာဂတိ ညးဟွံခိုဟ်ဆာဲတအ် မဒှ်အရာဒၞါဲဒတုံစှေ်ပြးဆာဲရ။
ယွံတြုံမလ္ၚုသၟး (နူမဂ်ဖိုလ်) သီုကဵုဒှ်တဴသာ်ဂှ် တၠအဲ ဒ္ဂေတ်သ္ပတဴ ဒ္ဂေတ်မေထုန် မဟွံသေင်ကဵုဒ္ဂေတ်ညးသပ္ပုရိုသ် မဒှ်ဒ္ဂေတ် ညးပဒတဴပ္ဍဲကွာန် ဒ္ဂေတ်ညးယုတ်ဂမၠိုင် မရုန်မဵုသကာတ်မြဟ် မၞုံလအိတ်ဍေံ ပွမဒးကြဴကြာတ်ကဵုဍာ် (မၞိဟ်ညာတ်ဒးမ္ဂး ဟွံဆာဲတုဲ) မဒးဒ္ဂေတ်သ္ပပ္ဍဲဌာန်ဂြောပ်ဗ္ဒန် မၞိဟ်တြုံမၞိဟ်ဗြဴၜါၜါမွဲစွံ မဒးဒ္ဂေတ်သ္ပရသွံ။ 
ယွံတြုံမလ္ၚုသၟး (နူမဂ်ဖိုလ်) တၠအဲဂှ် ဒှ်ညးဒ္ဂေတ်သ္ပ ဓရ်အကုသိုလ်ဂမၠိုင်မဂၠိုင် ဗွဲကိုပ်ကၠာ (ညးဂမၠိုင်အိုတ်သီု)တုဲ ဒှ်က္ဍိုပ်သကိုပ်အာဂတပၠတရဴရ။ 
ယွံတြုံမလ္ၚုသၟး (နူမဂ်ဖိုလ်) ပွယုတ်မာ တၠအဲသ္ပဒးဝွံ ကုညးဟွံလျုင်ဇြုင်သ္ဍိုက်ဂမၠိုင်တၞဟ်နပွမကဵုလျုင်ဇြုင်သ္ဍိုက်ကီု ကုညးလျုင်ဇြုင်သ္ဍိုက်တုဲဂမၠိုင် တၞဟ်နပွမကဵုလျုင်ဇြုင်သ္ဍိုက်ဂၠိုင်တိုန်ကီု ကဵုကတဵုဒှ်ဟွံမာန်ရ၊ ယွံတြုံမလ္ၚုသၟး (နူမဂ်ဖိုလ်) ဍာံဍာံစၟတ်စၟတ် ပွယုတ်မာတၠအဲသ္ပဒးဝွံ ကုညးဟွံလျုင်ဇြုင်သ္ဍိုက်ဂမၠိုင်ဏီ တၞဟ်နပွမဟွံကဵုလျုင်ဇြုင်သ္ဍိုက်ကီု ကုညးလျုင်ဇြုင်သ္ဍိုက်တုဲလ္ၚဵုဂမၠိုင် တၞဟ်နပွမကဵုလျုင်ဇြုင်သ္ဍိုက်လီုလာ်ကီု ကဵုကတဵုဒှ်ရ ရဴဝွံ (ဟီုဂရိုဟ်ရ)။ 
ပ္ဍဲကြဴနူဂှ် တဳလမၞုံပိုဉ်ကျာ်တြဲ ဟီုဂရိုဟ်တင်ဒုဟ် တဳလပိုဉ်သုဒိန် နဟိုတ်မဂၠိုင်တုဲမ္ဂး ဟီုဂလာန်ဂရိုဟ်မဟွံမွဲကဵုဂုဏ် ဒဒက်တဴဇကုဇကု ပွမဇြိုင်ကဵုလွဳမြိမြန်ဇကုဇကု ညးသအာင်ဂမၠိုင် ပွမဇြိုင်ကဵုလွဳမြိမြန် ပွမပၟိက်ဇၞော် ပွမဟွံအေင်သတေှ် (ဟွံတရိုပ်စိုတ်) ပွမမိပ်လဟိင်ပ္ဍဲဂကောံသကအ်ပွံင် ပွမလၞုဟ်လၞန်ဂမၠိုင်တုဲ နဟိုတ်မဂၠိုင်ဂၠင် ဟီုသ္ဂးတဴဂုဏ် ဒဒက်တဴဇကုဇကု ပွမလွဳမြိမြန်ဇကုဇကုလောဲသွာ ညးသအာင်ဂမၠိုင်လွဳမြိမြန်လောဲသွာ ပွမပၟိက်အောန်ပွမအေင်သတေှ် (တရိုပ်စိုတ်) ပွမတေှ်တြဳထောံကိလေသ ပွမခါလယှ်ထောံကိလေသ ပွမမၞုံကဵုလျုင်ဇြုင်သ္ဍိုက် ပွမဟွံဆန်ၜန်ကိသေလ ပွမပတိတ်ဇြဟတ် နဝဳရိယဂမၠိုင်တုဲမ္ဂး ဟီုတွံတဴဂလာန်ဓရ် မဗဗွဲညဳသၟဟ်ကဵုဗီုဒဒှ်ဂှ် ကုခမဳဂမၠိုင်တုဲပ္ဍဲကြဴ—  

====၁.၁.၂။ ဟိုတ်ဂွံပညပ်ဝိနယ်စှ်သာ်====
====၁.၁.၃။ ဝတကၞ====
====၁.၁.၄။ ခဏ်ထ====
====⎈ ပွံက်ပဌမပါရာဇိကသိ====
====⎈ ဟိုတ်@ကာ်လဴဂးခမဳ စှ်ၜါသာ်====
====၁.၁.၅။ @လၟင်ကိပ်မာတိကာ====
====၁.၁.၆။ ဗီုသတ်သွာတ်ဝိနဳတဝ====
===၁.၂။ ဒုတိယပါရာဇိက===
====၁.၂.၁။ ခဏ်ထးကဵုပူပရာ ခမဳဓနိယ====
====၁.၂.၂။ ပွံက်ဒုတိယပါရာဇိကသိကာပိုဒ်====
====⎈ @လၟင်ကိပ်မာတိကာ====
====⎈ ပွံက်မာတိကာ====
====၁.၂.၃။ @လၟင်ကိပ်မာတိကာ ဝိနဳတဝတ====
====၁.၂.၄။ ဗီုသတ်သွာတ် ဝိနဳတဝတဂမၠိင် 73၁.၃။ 
===၁.၃။ တတိယပါရာဇိက===
====၁.၃.၁။ ဟိုတ်ပူပရာ ပဌမပညပ်====
====၁.၃.၂။ပွံက်တတိယပါရာဇိကသိကာပိုဒ်====
====⎈ @လၟင်ကိပ်မာတိကာ====
====⎈ ပွံက်မာတိကာ====
====၁.၃.၃။ @လၟင်ကိပ်မာတိကာ ဝိန ဳတဝတ ====
====၁.၃.၄။ ဗီုသတ်သွာတ် ဝိန ဳတဝတဂမၠိင်====
===၁.၄။ စတုတပါရာဇိက===
====၁.၄.၁။ ဝတ ခမဳပဒတဴသင်ကင်ဝဂမုဒါဂမၠိင်====
====၁.၄.၂။ ကမၠတ်@ဇ ၞာ်မသုန ်တၠ====
====၁.၄.၃။ ပွံက်စတုတပါရာဇိကသိကာပိုဒ်====
====၁.၄.၄။ စတုတပါရာဇိက သုဒိကဝါရ====
====၁.၄.၅။ ‘ခစက်’ စက်သကုတ်====
====၁.၄.၆။ ‘ဗဒစက်’ စက်ဝိုင်====
====၁.၄.၇။ @လၟင်ကိပ်မာတိကာ ဝိန ဳတဝတ ====
====၁.၄.၈။ ဗီုသတ်သွာတ် ဝိန ဳတဝတဂမၠိင်====
==၂။ ခဏ်သံဃာဒိသေသ်==

{{Infobox person
|name = တၠဂုဏ်အဇ္ဇ
|image = Aot-ja-1.jpg
|image_caption =ဗီုရုပ် တၠဂုဏ်အဇ္ဇ မတက်လဝ် ပ္ဍဲသၞာံ ၂၀၁၈
|birth_date = {{Birth date|1980|02|10}}
|birth_place = ကွာန်မုဟ်ဒုန်၊ တ္ကအ်ခၟိုင်
|birth_name = အံင်မ္ၚဵုမန်
|death_date = 
|death_place = 
|education = 
|alma_mater = 
|occupation = ခမဳ ကေုာံ ကမၠောန်မရီုကောန်ဂကူ
|nationality = မန်
|known_for = တရဴအအာ
|other_name = တၠဂုဏ်ဥက္ကံသ
|party = 
|spouse = 
|children = 
|parents = နာဲထဝ်သောန်+မိသာန်ယဳ
}}

စရာဲဝင်ခမဳဗၠာဲမန်

တၠဂုဏ် အဇ္ဇ(တရဴ အအာ)<ref>မဂ္ဂဇြေန်မန် ဂမြင်အာဲဟံသာ၊ ကၞပ် ၂ </ref>

နူဍုင်မန် လုပ်စိုပ်အသ္ကေံတဲဗၟာတုဲဂှ် ဗၟာတအ် သုင်စောဲအဝဵု ကၟာတ်လဒဵု ဍဵုဍိုက်ကၠုၚ် ၜိုတ်လဵုညးရုန်မဵု ဍဵုဍိုက်ဂကူပိုဲမန်ရောဂှ် ရန်ကဵုဂကူမန်ပိုဲ ဂွံဒှ်မွဲမတ် မွဲက္တောဝ်တုဲ ပံက်ထ္ၜးရေၚ်တၠုၚ်နၚ်ကဵုဋဳကာရ။

== က္တဵုဒှ်မၞိဟ် ==
ပ္ဍဲသက္ကရာဇ်ဍုၚ် ၁၃၄၁ ဂိတုမာ် (၁၀) စွေက် 1980 ဂှ် မာံအံင်မ္ၚဵုမန် က္တဵုဒှ်မၞိဟ် ဇရေင်သၞိင်သြိုဟ်မိမၜါ နာဲထဝ်သောန်+မိသာန်ယဳ ကွာန်မုဟ်ဒုန်- မဒှ်ကောန်မရနုက်ကဵုၜါတုဲ အပံင်ကော ဒေံနွံမသုန်တၠရ။

== ရေင်တၠုင်ပရေင်ပညာ ==
မာံအံင်မ္ၚဵုမန် ကာလပေင်အာယုက် (၁၅) သၞာံဂှ် ညးမွဲဟွံဒးထဴမွဲသာ် နအလဵုဇကုဟေင် မိက်ဂွံလေပ်လိခ်မန်တုဲ တိုန်စိုပ်ကၠုၚ် ဘာဥတုက္ညင် တန်ပထမ ပ္ဍဲဘာတိုက်ပိဋကတ် ကွာန်မုဟ်ဒုန်ရ။ ကာလပေင် အာယုက် (၁၆)ဂှ် ဂွံအံၚ်ဇၞးကေတ် တန်ပထမ ပ္ဍဲသၞာံဆက်တိုန် တန်ဒုတိယဂှ် သီုဂွံဒှ်အ္စာဘာ တန်ပထမရ။ တန်မုဟ်တၟအ် မာံအံၚ်မ္ၚဵုမန် ဂွံမံၚ်ကၠုင်ဘာဥတုက္ညၚ်တုဲ ယိုက်ဂၠေင်ကၠုင်တာလျိုင် နဒဒှ်အ္စာဘာမန် ဇၟာပ်သၞာံကီုရ။ လ္တူနူဂှ် သွက်လိက်ပတ်မန် ဂွံဖောအ်ဗြေဝ်တိုန်ပြဟ်ဟ်မာန်ဂှ် ဆက်ကေတ်ကၠုၚ်တာလျိုၚ် ပ္ဍဲကွာန်မုဟ်ဒုန်တုဲ ဖျေံအစဳအဇန်ပံက်ဘာမန် ဥတုက္ညၚ်အခိၚ်ဗ္တံတုဲ စိုပ်အခိၚ်ဗ္တံမ္ဂး အာဗက်ဗ္တောန် ကဵုလိက်ဇၟာပ်အရာပ်ရ။ နကဵုအစဳအဇန်ဏအ် ပ္ဍဲကွာန်မုဟ်ဒုန် ရေၚ်တၠုၚ်ဂွံအာ ပေၚ် (၃) သၞာံကျေဝ်ဝ် မၞိဟ်ဍောတ်ဇၞော်တအ်လေဝ် လေပ်လိက်မန်လၟိဟ်ဂၠိုၚ်တိုန်ရ။  

== ဘဝအ္စာ ဘာပရေၚ်ပညာကောန်ဂကူ ==
သၞာံ (၂၀၀၀) ဂှ် အ္စာဘာအံၚ်မ္ၚဵုမန် လုပ်သွဟ်စှ်တန်အလဵုအသဳတုဲ စိုတ်ဓာတ်ဆာန်ဂကူလေဝ် ကြံၚ်မ္ၚိုဟ်တိုန် သၟိက်မိက်ဂွံဇူ သၞိၚ်ဗော်ဍုၚ်မန်တၟိ မိက်ဂွံဆဵုကဵု ကောန်ပၞာန်မန်ဒှ်တုဲ ပ္ဍဲသၞာံဂှ် ဂွံအာတန်တဴ ဌာနပရေၚ်ပညာမန်(ဗဟဵု) ညဳသာတုဲ ကေတ်တာလျိုၚ် အ္စာဘာမန် ပ္ဍဲကွာန်ပၞၚ်ဗိုန်ရ။

ပ္ဍဲသၞာံ (၂၀၀၁) ဂှ် ဂွံဒှ်အ္စာဘာမန် ပ္ဍဲဌာနညဳသာ မွဲသၞာံပၠန်ရ။ သၞာံ (၂၀၀၂) ဂှ် ညးမဒှ်မိအနန္တဂုဏ် မိသာန်ယဳ ပြံၚ်သၠာဲအာဘဝပလိုတ်တုဲ အ္စာဘာအံၚ်မ္ၚဵုမန် ကလေၚ်စဴကၠုၚ်ကွာန်မုဟ်ဒုန်ရ။ 

ရန်ကဵုမိမဒးထောံအာကီုတုဲ အ္စာဘာအံၚ်မ္ၚဵုမန် သ္ပကၠေံခမဳ ကလိဂွံယၟု တၠဂုဏ်ဥက္ကံသ သ္ပဟိုတ်နူချဳဒရာၚ်ဒၟံၚ် ပရေၚ်ဂကူတုဲ နကဵုယၟုဒမၠုက်မွဲ ထပ်တၚ်လဝ် တၠဂုဏ် "အဇ္ဇ" ရ။ 

သၞာံ (၂၀၀၃) ဂှ် ကလိဂွံမွဲဝှ်တုဲ စိုပ်အာကွာန်နာၚ်သၠုၚ် ဇရေၚ်တိုက်လိက်ပရိယတ္တိ ဘာမန်အံၚ်ဇၞးရ။ အြကာကတ်ပရိယတ်ဂှ် သီုချဳဒရာၚ်ဒၟံၚ် သွက်ဂကူ ဗက်စန်ဒက် သၚ်သၟတ်မန်ဂမၠိုၚ်တုဲ ပ္ဍဲသၞာံ ၂၀၀၆ ဇရေၚ်ဘာဗ္ဂေါပရိယတ္တိမန် ဂွံပံက်ပ္တိုန်ဂကောံ "ရာမညလောဟိတ" ဂွံဒှ်ကၠုၚ် ဂကောံကဵုဒါန်ဆီ ခိုၚ်ၚ်ကၠိုက်က် ချိုတ်တ်ပၠိုတ်တ် မွဲဂကောံရ။  

== ပၠန်ဂတး ၂၀၀၇ ပရေၚ်ပါလုပ် ==
သၞာံ ၂၀၀၇ ဂှ် အလုံဍုၚ်မွဲ ဒစဵုဒစး အလဵုအသဳပၞာန်တုဲ ကတဵုဒှ်ပေဲါထ္ၜးဆန္ဒ အရံၚ်သာ်မိတ်ရ။ ပ္ဍဲထ္ၜးဆန္ဒ လ္တူဍုၚ်မတ်မလီု အြကာလၟိဟ်သၚ်တိုန်စိုပ် (၃၀၀၀) ဇကုပြၚ်ၚ်ဂှ် တၠဂုဏ်အဇ္ဇလေဝ် ပါလုပ်မွဲဇကုကီုရ။ အဃောထ္ၜးဆန္ဒဂှ် ဂွံအခေါၚ်ခိုဟ်တှေ် တိတ်အာနူပေဲါ ထ္ၜးဆန္ဒမွဲလ္စုတ်တုဲ ပ္ဍဲကၟိန်ဍုၚ်ဗၟာ ပစ္စုပ္ပန်ဏအ် ဗီုက္တဵုဒှ်ဒၟံၚ်ဂှ် သွက်ဂွံတြးပရိုၚ်ဗစိုပ်ကဵု ညးဂၠးတိမာန်ဂှ် နကဵုကမ္မရာမွဲမ မာပ္ဍဲတိလေဝ်ကီု တိုန်လ္တူသ္ၚိသၠုၚ်ၚ်လေဝ်ကီု အေပ်ပၞုက်လဝ်ဇကုတုဲ တက်စွံလဝ် ရုပ်ဂမၠိုၚ် (Video) ဂၠိုၚ်ၚ်ကဵုသ္ကုတ်ရ။ ပ္ဍဲအခိၚ်ဂှ် အလဵုအသဳဗၟာ ကၟာတ်လဒဵုလဝ် အခေါၚ်အရာအ္စာပရိုၚ် နာနာသာ်တုဲ လ္တူဍုၚ်မတ်မလီုဂှ် သၚ်(၃၀၀၀) ဇကုပြၚ် ဗၞတ်ပွိုၚ် (၃) တ္ၚဲ ၜိုန်ဂေတ်ထ္ၜးဒၟံၚ်ဆန္ဒကီုလေဝ် မုပရိုၚ်လဵုမွဲ ဟွံဂံၚ်ပတိုန်၊ ဂွံစိုပ်ဌာနတြးပရိုၚ်တေအ်လေဝ် အ္စာပရိုၚ်လဵုမွဲ ပ္တိုန်ကဵုပရိုၚ်ဟွံစိုပ်ရ။ ခမဳဗၠာဲမန် တၠဂုဏ်အဇ္ဇ စိုတ်ဓာတ်ဆာန်ဂကူ ဇၞော်ဗွဲမလောန် သွက်ဂကူ ဂွံသက်သာမာန်ဂှ် မွဲနဲမွဲဗီု ရေၚ်တၠုၚ်ဒတုဲဖဵုဂကူရောၚ် စှေ်စိုတ်တုဲ ရုပ်ဂမျိုၚ်တက်လဝ် ပ္ဍဲပေဲါထ္ၜးဆန္ဒဒစဵု ဒစးကဵုအလဵုအသီပၞာန်ဗၟာဂှ် ပလံၚ်ဗစိုပ်ဏာပရိုၚ်ကဵု ဌာနကေတ်ပရိုၚ် (DVB) တေံစဵုကဵုပရိုၚ်ပြးဇးအာရ။  

သ္ပဟိုတ်နူပရိုၚ်ဂှ် ပြးတိတ်အာပ္ဍဲ (DVB) တုဲ ဗၟာတအ်ကလေၚ်စၟဳစၟတ်ရုပ်ဂမျိုၚ် ဗက်ဂၠာဲဒတောဝ်ကေတ်အ္စာကမ္မရာရ။ အကာဲအရာ ဂွံမံက်နွံတုဲ သွက်တၠဂုဏ်အဇ္ဇ ဂွံအောပ်ပဲါဂတာပ်ဂှ် နူကဵုဗော်ဍုၚ်မန်တၟိတေံ ကဵုနၚ်အရီုဗၚ်ပရိုၚ်ဗွဲမပြဟ်ပြေဟ် ကဵုအောပ်ပဲါဘဲဗၟာတုဲ ပဲါစိုပ်အာပ္ဍဲကွာန်ဝၚ်္က ဂွံဗၠးအာဘဲသ္ကေမ်တဲဗၟာရ။ အာစိုပ်ကွာန်ဝၚ်္ကတုဲ ကေတ်အဆက်ကဵု ရုၚ်ဆက်ဆောံအာတ်ဇူဒီု ပ္ဍဲရုၚ်သၟတ်မန်လညာတ်တၟိရ၊ ဂွံအာဆဵုဂဗကဵု အ္စာအံၚ်မ္ၚဵု ပ္ဍဲရုၚ်ဆက်ဆောံတုဲ တၠဂုဏ်အာ UN ဟာ တၠဂုဏ်ကလေၚ်စဴဍုၚ်မန်ဟာ အ္စာအံၚ်မ္ၚဵု သၟာန်ရ။ တၠဂုဏ်အဇ္ဇလေဝ် ကမၠောန်ပရဟိတ ဗဂဵုလဟဵုရံၚ်စံၚ်ဂကူဂှ် နွံပ္ဍဲဍုၚ်မန်ရတုဲ အဲကလေၚ်စဴဍုၚ်မန်ဏောၚ် ဟွံယောၚ်ယာ ဖျေံကဵုသ္ဂုတ်သွာတ်ရ။ ပ္ဍဲလောကဇၞော်ဏအ် မၞိဟ်ဆာန်ဂကူ ဇြိုဟ်ဟ်နက်က်တံဂှ် ညးဒးစ္ဍးတိတ်နူဂကူမ္ဂး ပအပ်ကဵုညးတံ ဘုံလွဳမာန်ဌာန်ၜိုဟ်သြိုဟ်ကီုလေဝ် ညးတအ်ဟွံတန်တဴဏီရ။   

ပ္ဍဲဌာန်ဂှ် ညးဂွံယိုက်ဒိုက်ဂကူမ္ဂး ၜိုန်ဒှ်ဌာန် အန္တရာယ်ကီုလေဝ် ညးဆက်ပ္တဝ်ဒုၚ်အာပၞး စဵုကဵုဇုတ်ညး စိုပ်တိတေံရောၚ်ဂှ် စိုတ်ဓာတ်ညး ဟွံမွဲကဵုပွမပြံၚ်လှာဲ ညးဟွံစ္ဍးထောံ ဌာန်ညးရ။ တၠဂုဏ်အဇ္ဇလေဝ် တိဍာ်ဇုဇဗဴလ လုပ်နွံဒၟံၚ် ပ္ဍဲသ္ကေမ်တဲဗၟာတုဲ ဗၟာတအ်ပလီုပလာ်ဒၟံၚ် သယံဇာတမန် နာနာကီု၊ အလဵုသဳဗၟာတံ သုၚ်စောဲအာဏာတုဲ ၚိတ်ကမၠက်ဒၟံၚ် ဂကူပိုဲကီုဂှ် ညာတ်ကေတ်လဝ်ဖအိုတ်တုဲ ၜိုန်ရဒးစ္ဍးတိတ်နူ တိဍာ်မန်ကီုလေဝ် ဓဝိၚ်ဂှ် နွံပ္ဍဲဂကူလၟိုန် စိုတ်သံယောဇိုန် မဗိုန်ခိုၚ်ဒၟံၚ်ဇရေၚ်တိဍာ်မန်တေံဂှ် ဆလအ်လဵုလေဝ် ဂွံပိုတ်အိုတ်အာမာန်ဟွံသေၚ်ရ။      

== ဗပေၚ်ကွတ် ==
အစဳအဇန် ကလေၚ်စဴဍုၚ်မန်နွံတုဲ နူကၠာဟွံဒှ်စဴဏဳဂှ် ဆက်သၠုၚ်ပတိုန် ဍာ်ဒကေဝ် ကွတ်ခမ်ပျူတာ ကွတ်ပရိုၚ် ကွတ်လညာတ်ပရေၚ်ဍုၚ်ကွာန် မပ္တမ်ကဵု ဘာသဇိုၚ်အၚ်္ဂလိက်လေဝ်တိုန်ရ။ တုဲကၠုၚ်တေံဂှ် ဘာပရေၚ်ဍုၚ်ကွာန်လဵုလေဝ် ဟွံကေၚ်တိုန်ကၠုၚ်ဏီ ပရေၚ်ဍုၚ်ကွာန်ဟီုဂှ် အလဵုဇကုဟေၚ် ချဳဒရာၚ်ကၠုၚ်လဝ် နာနာသာ်တုဲ ၜိုတ်ဒးရးလေဝ် ဂွံတီကၠုၚ်မာန်ကီုရ။ လ္တူနူဂှ် ပ္ဍဲရုၚ်သၟတ်မန်လညာတ်တၟိ ဝၚ်္ကလေဝ် ဂွံတိုန်လဝ်ဘာပရေၚ်ဍုၚ်ကွာန် အ္စာဟံသာ ဟီုပသောၚ်ထ္ၜးကဵု သၞောဝ်ဖေဝ်ဒရာ ပရေၚ်ဍုၚ်ကွာန်တုဲ မတ်ထ္ၜးကၠး ပရေၚ်ဍုၚ်ကွာန်ဂၠိုၚ်တိုန် မွဲထပ်ပၠန်ရ။ 

ပဲါဇူဂွံ ပ္ဍဲကွာန်ဝၚ်္က(၃) ဂိတုတုဲ ကလေၚ်စဴကၠုၚ်ဍုၚ်မန် ဆက်လုပ်ချဳဒရာၚ်အာပရေၚ်ဍုၚ်ကွာန်ပၠန်ရ။ သၞာံ (၂၀၀၈) ဂှ် တၠဂုဏ်အဇ္ဇ ကေုာံ သၚ်သၟတ်ဂမၠိုၚ် ပကောံဂွံညးသ္ကအ်တုဲ အစီအဇန်တြးလိက်အခိၚ်ဗ္တံရ။ ပ္ဍဲလိက်ဂှ် ချူလဝ် (စစ်ဖိနပ်အောက် လွတ်မြောက်ရေး ဒိုအရေး) ဗက်တြးလဝ်ဂၠိုၚ်ကဵုဒၞဲါရ။ တ္ၚဲတၟးပရိုၚ်ဂှ် မြဟ်တမ္ညဝ်အာတုဲ တိုန်စိုပ်အာ (BBC) ဆ္ဂးလိက်ဝွံ ကၠုၚ်နူလဵုရောဂှ် ဗၟာတံဟွံတီတုဲ ဗက်ဂၠာဲရပ်မၞိဟ်ဟွံဂွံ စဵုကဵုပရိုၚ်ဟဲဇးအာရ။  

<br />

== 2010 ဒးစဵုဒးစ ==
ပ္ဍဲကၞောတ်သၞာံ (၂၀၀၉) သ္ဘၚ်ပေဲါရုဲမာဲ သွက်သၞာံ ၂၀၁၀ ဂှ် ဗၟာတံ ကလေၚ်သုၚ်စောဲသၞောဝ် ဥပဒေ ၂၀၀၈ ပၠန်ရ။ သၞောဝ်ဥပဒေ ၂၀၀၈ ဂှ် ဗၟာတအ်သုၚ်စောဲလဝ် အဝဵုမဟာဝါဒ ကောန်ဍုၚ်အရၚ်တအ် ဒးဒုၚ်မံၚ်သၟဝ်တဲဗၟာဖအိုတ်တုဲ ဂုဏ်ဖိုလ်သွက် ကောန်ဍုၚ်အရၚ်တအ် တၟာမလ္ၚဴမှကလိဂွံဟွံမာန်ရ၊ ဒှ်သာ်ဂှ်မ္ဂး ပေဲါရုဲမာဲ ၂၀၁၀ ပၠန်လေဝ် ဗဗွဲဓရ်ဟွံသေၚ်ပုဟ်ဂှ် ညးညးအဲအဲ တီရ၊ အလဵုအသဳဍုၚ်မ္ၚးကီု ဗော်ဍုၚ်မန်တၟိကီု ကောန်ဍုၚ်အရၚ်ကီု နူ(NLD) ကီုလေဝ် ကဵုကၠုၚ်ဇြဟတ်ဓရိုဟ် သွက်ဂွံဒစဵုဒစး ပေဲါရုဲမာဲ ၂၀၁၀ ရ၊ အလဵုသဳဗၟာ ဓဇန်ကဵု ကောန်ဍုၚ်အရၚ်ပိုဲတုဲ ကေတ်မာန်ဍဵုဍိုက် ဒၟံၚ်နာနာသာ်ဂှ် ညးဂှ်မွဲဂွံဒုၚ်တဲ ဟွံမာန်ရ။ ချပ်ပ်ဂွံအာ ဟွံပေၚ်တိုန်စိုတ်လ္တူအလဵုအသီဗၟာလးလးတုဲ ပ္ဍဲစၟတ်တ္ၚဲ ၁ ဂိတု ၁ သၞာံ ၂၀၁၀ မဒှ်ပယျာံပြံၚ်ကၠောံသၞာံတၟိ လဒေါဝ်ဗ္တံ ၁၂ နာဍဳ လ္တူဍာန်ကာတ္တရာကွဳစက်ဂှ် တၠဂုဏ်အဇ္ဇမွဲဓဝ် ကဵုဍာ်ဂဥုဲဂစတ်ၜါပိဗူဂှ် တိုန်ဂစတ်ချူလဝ် လ္တူဍာန်ကွဳစက် တုန် (2010 + No) ၜါလ္ၚီစှ် ဇိုၚ်ခဍာ် နိုဝ် ပေဲါရုဲမာဲ (၂၀၁၀) ဂှ် ဒုၚ်တဲဟွံမာန်ပုဟ်ဂှ် ပံက်ထ္ၜးဏာဆန္ဒပူဂိုလ်တုဲ နူမုဟ်ဍုၚ်ဆက်ချူအာ စဵုစိုပ်ဍုၚ်ရေဝ်တေံဏောၚ် ကၟောန်လဝ်ပ္ဍဲစိုတ်ရ။ ဇၟာပ်အြကာကွာန်ၜါမ္ဂး လုပ်ချူစုတ်မွဲဒၞဲါ ချူဂွံၜိုတ်မသုန်ဒၞဲါဂှ် တ္ၚဲတၟးအာ ပ္ဍဲကွာန်ဝါရက်ရ။ ဒၞဲါချူလဝ်တံဂှ် တက်ကေတ်ရုပ်ဒမျိုၚ် (Video)  ပလံၚ်ပတိုန်ဝၚ်္ကတုဲ တၠဂုဏ်အဇ္ဇလေဝ် ပဲါဓလေတ်အာ လ္ပာ်ညဳသာတေံမွဲလ္စုတ်ပၠန်ရ။ 

ပရိုၚ်ဂှ်မြဟ်တိုန်အာ DVB တုဲ ညးဂှ်မွဲ ပတိုန်နၚ်လဝ်ပရိုၚ်ရော ? ဗၟာတအ်ဗက်ဂၠာဲရပ်ဗက်ဂၠာဲကၟာတ်ရ။ ဒၞဲါချူလဝ်လ္တူဍာန်တအ်ဂှ် ဗၟာတံဗက်ဇိုတ်ကမၠေံထောံဖအိုတ်ရ။ ဟွံအးအာလောဲလောဲတုဲ သှေ်ဒၟံၚ်သဗုၚ်ၚ်သပါသပါဂှ် အာကလေၚ်တက်ကေတ် လဝ်ရုပ်ဒမျိုၚ်မွဲဝါပၠန်ရ။ စၟတ်တ္ၚဲ (၇) ဂိတု ၁ သၞာံ ၂၀၁၀ ဂှ် ဆက်ချဳဒရာၚ်တြး (သတေကာ) ဗက်ဗၟာ မွဲကမၠောန်ပၠန်ရ။ က္ဍိုပ်လိခ် (သတေကာ) ဂှ် ချူလဝ် (ပေဲါရုဲမာဲ - ၂၀၁၀) သၟဝ်ဂှ် အာတ်မိက်လဝ်ပိတၚ်-

(၁) ဗလးကဵုကောန်ထံၚ် သၟာပရေၚ်ဍုၚ်ကွာန်တအ်ညိ

(၂) သၞောဝ်ဥပဒေ ၂၀၀၈ ဂှ် ကလေၚ်ချူကဵုတၟိညိ

(၃) ပေဲါရုဲမာဲ ၂၀၁၀ ဂှ် ကၠောန်ကဵုဗဗွဲဓဝ်ညိ၊ နကဵု (သတေကာ) ဍောတ်တ်ဂှ် အာဗက်တြးလဝ်ဂၠိုၚ်ၚ်ကဵုဒၞဲါပၠန်ရ။ 

== ဒးဒုၚ်ရပ်ထိၚ် ==
ပ္ဍဲစၟတ်တ္ၚဲ 7 Jan,2010 အဃောတၠဂုဏ်အဇ္ဇကညအာကွာန်ကြုၚ်ကြုက်ဂှ် ဗၟာတအ်ကျိုၚ်လဝ်ကယျိုၚ် ညးကွာန်တုဲ ဗက်ထ္ဍေၚ်ရပ် တၠဂုဏ်အဇ္ဇ ပ္ဍဲအရာပ်ခိုၚ်ကၠိုက်ဍုၚ်ဇြပ်ဗု ဍောၚ်တုဲရ ဂြိပ်လုပ်ပ္ဍဲသ္ၚိဂှ် ဗၟာတအ်ရပ်ဂွံဏာရ။ သွက်ဂွံဍောၚ်ပြေဂှ် ပလံၚ်ကဵုရုၚ်ဂဥုဲဏောၚ် ဗၟာတံ ဟီုဗၜိုဟ်ဂၠမ်စိုတ်တုဲ နူဍုၚ်ဇြပ်ဗုဂှ် ဍေံတံၚ်ဓဇက်ဏာ တပ်အာကဵုဍုၚ်မတ်မလီုတေံရ၊ ကာလစိုပ်ဂတ မုက်ကွာန်နာၚ်သၠုၚ်ဂှ် သ္ပတိုန်သစ္စပ္ဍဲစိုတ်ရ။ လ္တူသ္ကံရဲကၠောန်ကၠုၚ်ကမၠောန်မွဲစွံကီု၊ ခရှ်ကီု၊ သၚ်ကီု၊ အ္စာကီု၊ ကွးကီုတံဂှ် အဲဟွံဖံက်သစ္စ ဟွံဓမံက်ယၟုညးတအ်ပုဟ်။ ပခိုၚ်လဝ်သစ္စပ္ဍဲစိုတ်တေံရ။ ၜိုတ် (၁၀) နာဍဳဗ္တမ်ဂှ် စိုပ်အာရုၚ်မတ်မလီု လုပ်အာပ္ဍဲရုၚ် (SB) တုဲ အတိုၚ်ကယျိုၚ်ခမဳဂှ်ဟေၚ် နကဵုဂတာတဲဍေံဂှ် "အဖၠၚ်" ဍေံတက်စုတ်တမ်ကအ်မွဲလ္တန်ထတ်တ်ရ (မၚ်းကြောၚ့် ဒို့ထမၚ်းမစားရသေးဘူး) ဍေံစံက်ဂးတိုန်ရ။ ဍေံဖျေံအမိၚ် ဖ္အောဝ်ကဵုဂ္ဇအ်လ္တူယာတ်ဇိုတ်ဇိုၚ်ဂၠိုၚ်ၚ်ကဵုဝါတုဲ ပ္ဍဲကဵုမဂ္ဇအ်စှေ်ဂှ် ဗၠာဲသၟိၚ်မၞုံသ္ကဲဂှ် မွဲတၠဗဒိုအ်ထောံတုဲ ကဵုဂ္ဇအ်ဒၞဲါတၞဟ်ပၠန်ရ။ ဍေံသ္ပပၞဆက်(ဖုန်း) ကဵုဂကောံသံဃနာယက ဍုၚ်မတ်မလီုတံညိညတုဲ (ဟေ့ကောၚ် မၚ်းဘုန်းကြီးမဟုတ်တော့ဘူး သၚ်္ကန်းချွတ်လိုက်ရပြီးလို့ မြို့နယ်သံဃာ့နာယက ဆရာတော်က ပြောလာတယ်) ဍေံဟီုတုဲ သွက်ဂွံၜးကယျိုၚ်သ္ၚာဂှ် ဍေံကော်ဏာရုၚ်(သာသနာရေးဦးစဳးဌာန)တုဲ ဍေံသၠာဲထောံကယျိုၚ်ခရှ်ရ။ ဍေံစုတ်လဝ်ကဵု လကံက်တဲတုဲ သ္ကဲၜါလ္ပာ်ဂှ် မၞိဟ်ၜုၚ်တက်ဗိုၚ်လဝ် (၅) တၠ၊ သွဟ်လေဝ်ဒးတက် ဟွံသွဟ်လေဝ်ဒးတက် "သ္ကအ်ရဲတအ် ဟွံပါပုဟ်" ၜိုန်ရသွဟ်ကီုလေဝ် ဍေံဟွံပတှေ် "အဖၠၚ်" ဍေံတက်ပၠန်ရ။ အတိုၚ်မွဲဗ္တံဂှ် ဍာ်မွဲဗြံက်ဍေံဟွံကဵုသုၚ် ဒးကုဲတိုန်ညိတှေ် "အဖၠၚ်" ရိုၚ်ၚ်ဇိုၚ်ၚ်ဂှ် ဍေံၜုၚ်တက်ပၠန်ရ။ တ္ၚဲတၟး(၅) နာဍဳ (SB) မွဲကၠုၚ်ဍန်အရေဝ်နကဵုနဲကဲဘပဠရ၊ ညးဂှ်ပါကီုရော? ၝလဴထောံတှေ် ဒုဟ်ၝသက်သာအာဏောၚ် ဍေံဟီုရ။ အဲမွဲဓဝ်ရကၠောန်လဝ် သွဟ်ရ။ ဍေံဆက်ဟီုတိုန် ပိုယ်ဂှ်ရဲမၚ်မွဲဍုၚ် ၝတအ်ရဲပလီုဍုၚ် လၟုဟ်ပိုယ်ဂစိုတ်ထောံၝတှေ် ပိုယ်ဒးဒုဟ်ၝခယျဟာ တၠဂုဏ်အဇ္ဇဆက်ဟီု ရံၚ်ကဵုဓရ်ကျာ်ဂစိုတ်မၞိဟ်မ္ဂး ဒးဒုဟ်ဟေၚ်ရ။ ပိုယ်ဂှ် ချိုတ်ဟွံစိုပ်အပါယ်ပုဟ်ဟေံ ဍေံဆက်ဟီုတိုန်ရ။  

ဍေံကၟာတ်မတ်တုဲ ဍေံဆက်ပလံၚ်ဏာရုၚ် (ရဲစခန်း ဒိုက်ဝန်ကွၚ်း)ရ၊ ဂတမုက်ဗဒမ်ဂှ် (ရဲစခန်း)ဂှ် ဍေံချူလဝ် (ဥက္ကံသ ခေါ် အောၚ်ဇော်လတ် ဘယ်သူ့နဲမှတွေ့ခွၚ့်မရှိ) မိမကီု အ္စာကီု သ္ကအ်ရဲကီု ညးလဵုမွဲလေဝ် ဍေံဟွံကဵုအခေါၚ်ဂွံကၠုၚ်ဆဵုရ။ တၠဂုဏ်အဇ္ဇ ဂွံဗှ်လိက်ဂှ်တုဲ အောန်တိုန်စိုတ် ဍာ်ရမတ် ကၠတ်ဓဇူစှေ်အာနူဂွၚ်မတ်ၜါရ၊ ပ္ဍဲပယျာံတက် (၃) နာဍဳဂှ် ဍေံဆက်ပလံၚ်ဏာလဂုၚ် ဇုက်ဃရှေ်ကအ်ဇိုၚ်မွဲလ္ပာ် ဇုက်ဃရှေ်ကအ်တဲမွဲလ္ပာ် ဍေံခါတ်လဝ်ကရောံဇံၚ်ကွဳစက်မွဲထပ်ပၠန်ရ။ ၜိုတ် (၄) နာဍဳ တ္ၚဲစေၚ်ဂှ် စိုပ်ဒဒန်မုတ္တမရ။ ဂွံကၠုၚ်ဗဵုဝေၚ်ဒးဒန်မုတ္တမ တိဍာ်မန်မွဲဝါပၠန်ဂှ် ဟွံလောဲရ၊ မတ်ၜါလ္ပာ်ဗဵု တိတ်ကၠုၚ်ဒဒန်မုတ္တမ စဵုကဵုစ္ဍးသ္ၚောဲအာနူမတ်ၜါရ၊ ပ္ဍဲသ္ဂာံဗ္တံ (၁၂) နာဍဳဂှ် စိုပ်အာရုၚ် (SB) ရုၚ်စၟဳစၟတ်အမှုပရေၚ်ဍုၚ်ကွာန်ဇၞော်အိုတ် ပ္ဍဲဍုၚ်လဂုၚ်ရ၊ ပရိုၚ်တၟေၚ်ညိတှေ် ဍေံကော်ပ္တိတ်နၚ်တုဲ စၟဳစၟတ်ၜုၚ်တက် ဗွဲမရုန်မဵု နကဵုဒၞပ်ဍေံ လိုန်လဝ်ဂှ်ဟွံသှေ် ဍေံထဗးစုတ်မုက် ရိုၚ်ၚ်ဇိုၚ်ၚ်ရ။   

== ဘဝဒးဒုၚ်သ္ၚိစာတ် ==
စိုပ်တ္ၚဲကောန်ဂကူမန် မရနုက်ကဵု (၆၃) ဝါ ၜိုန်နွံပ္ဍဲရုၚ်အချုက်ကီုလေဝ် ဒွက်ရးနိဂီုဂှ် ဂိုတ်ဒယှေ်တိုန်မွဲကအ်ရ၊ ရုၚ်အချုက်အပြောံမွဲ အလာံၜိုပ် ၜိုန်ဟွံမွဲကီုလေဝ် အလာံၜိုပ်ဂှ် လုပ်နွံဒၟံၚ်အပ္ဍဲစိုတ်ဓာတ် ပ္ဍဲကောန်မတ်ၜါတေံ ညာတ်အာဒၟံၚ်အလာံၜိုပ် ကၠးကၠးဖ္ဍးဖ္ဍးဖိုဟ်ဏီတုဲ ပ္ဍဲစိုတ်တၠဂုဏ်အဇ္ဇတုပ်သၟဟ် ကဵုနွံဒၟံၚ်ဇရေၚ်တ္ၚဲကောန်ဂကူမန်မ္ၚးမ္ၚးတေံကီု ဂွံဒုၚ်စသိုၚ်ရ၊ ခန္ဓကာယဂှ် ဍေံရပ်စုတ် အချုက်ဟွံသေၚ်ဟာ နဲကြံၚ်ၚ်စၟဳစၟတ်ဟွံတိတ်တှေ် နဲၜတ်တ်ဍေံဆက်လဳ စၟဳစၟတ်အာပၠန်ရ၊ ညးဂှ်ပါကီုရော? ၝလဴထောံတှေ် အာယုက်ထံၚ်ၝသာတိုန်ဏောၚ် "ညးဂှ်ပါ ညးဂှ်ပါ" ၝလဴထောံကဵုပိုယ်တုဲ ဒဒှ်ရၝလဴစဂှ် ပိုယ်ဟွံဓမံက် ကဵုရဲၝတီပုဟ် ၝလဴထောံကဵု ပိုယ်ညိ။ စိုတ်ဓာတ်ဆာန်ဂကူ ဆာန်ဂကောံ ဆာန်သ္ကအ်ရဲတအ်ဂှ် နွံတန်ကြန်ခိုၚ်ဗိုန်ဒၟံၚ်တုဲ "ညးလဵုဟွံပါပုဟ်" ထပ် သွဟ်ဒၟံၚ်ထပ်ကဵုထပ်ရ။ 

နဲၜတ်တ်ဍေံသၟာန်ဟွံမံက်တုဲ ဍေံတက်ပလီုစိုတ်ဓာတ်မွဲနဲပၠန်ရ၊ ပိုယ်ရပ်မိမၝဏောၚ် ရပ်အ္စာၝဏောၚ်လၟုဟ်ဒၟါနူၝဟွံလဴစတုဲ တၠဂုဏ်အ္စာနာၚ်သၠုၚ်ကီု သီုကောန်ကတ်လိက်နာၚ်သၠုၚ်ဂှ် စိုပ်ဒၟံၚ်(ဒိုက်ဝန်ကွၚ်း ရဲစခန်း) ဍုၚ်မတ်မလီုအိုတ်ယျ။ ဒၟါနူၝမွဲဂှ် မိမအစံၚ်အ္စာ လ္ပကဵုဒးဒှ်ဒဒိုခ် ၝလဴထောံပြဟ်ဟ်ညိ၊ သတိဗိုန်ဒၟံၚ်တုဲ ဂလာန်ယုတ္တိဟွံမွဲဂှ် တီကေတ်မာန်ရ။ ၜိုန်ဍေံဘပဠလဝ် ညးတၞဟ်ဟွံပါသွဟ်တုဲ မုသွဟ်သ္အာၚ်မွဲဟွံမွဲ စိုတ်ဓာတ်ဟွံယောၚ်ယာဗိုန်ခိုၚ်ဒၟံၚ်အတိုၚ်ဂှ်ရ၊ ၜိုန်ဂှ်လေဝ်ပ္ဍဲစိုတ်တေံကၠတ်ဒှ်ဓဝိၚ် ဂွိၚ်ဒၟံၚ်လ္တူမိမ အစံၚ်အ္စာ လ္တူဂကောံသ္ကအ်ရဲတအ် ဗွဲမဂၠိုၚ်ဂၠၚ်ကီုရ။  

လအ်အာပ္ဍဲရုၚ် (SB) ဍုၚ်လဂုၚ် (အောၚ်သပြေ စစ်ကြောရေး) ပွိုၚ် (၂၃) တ္ၚဲတုဲ ဂိတု (၂) စၟတ်တ္ၚဲ (၁) ဂှ် ဍေံဆက်ပလံၚ်ဏာထံၚ် (အၚ်းစိန်) တေံရ။ သၞာံ (၂၀၁၀) ဂိတု ၉ စၟတ်တ္ၚဲ ၂၇ ဂှ် ဍေံစဖျေံအမိၚ်ထံၚ်ကဵုတၠဂုဏ်အဇ္ဇရ။ ဍေံစောဲလဝ်တၠဂုဏ်အဇ္ဇ (၃) အမှု   

# ၝောံပိုဒ် (၅၀၅-ခ) ထံၚ်မွဲသၞာံ၊   
# ၝောံပိုဒ် (အဳလက်ထရောနစ် ၃၃ က) ထံၚ်စှ်သၞာံ  
# ၝောံပိုဒ် (တရားမဝၚ်ပုံနှိပ်ထုတ်ဝေ - ၁၇) ထံၚ် ၄ သၞာံ   

ပိ အမှုအပံၚ် ထံၚ်ပွိုၚ် (၁၅) သၞာံရ။ သၟာပရေၚ်ဍုၚ်ကွာန်လ္ၚဵု ဒးဒုၚ်ဖျေံအမိၚ်ထံၚ်ဟွံဗဗွဲဓရ်မ္ဂး ညးတအ်ဒုၚ်တဲဟွံမာန်တုဲ ကလေၚ်ကညာၚ်လက်မၞိဟ်ဗှ်အမိၚ်ထံၚ်တအ်ဂှ်ရ။ လ္ၚဵုဟွံဒုၚ်ဒဏ်ထံၚ်တုဲ အဃောဍေံဗှ်အမိၚ်ထံၚ်ဂှ် ကရဴထောံစးဏီရ၊ ဆ္ဂး တၠဂုဏ်အဇ္ဇကမၠောန်ပရေၚ်ဂကူဂှ် ညးတၞဟ်ထဴတုဲမှ ကၠောန်ကၠုၚ်ဟွံသေၚ် နကဵုဆန္ဒဇကုဇကုရ ကၠောန်ကၠုၚ်လဝ် တ္ၚဲဏအ်ဒးဒုၚ်ထံၚ်ဂှ် ပေၚ်ကေတ်စိုတ် လ္တူကမၠောန်မကၠောန်ကၠုၚ်လဝ်ဂှ်လၟိုန်တုဲ ဒုၚ်ကေတ်သာဓုကာ ကုညးဗှ်အမိၚ်ထံၚ်တအ်ဂှ်ရ။ ဆာန်ဂကူတုဲ ချဳဒရာၚ်ဒၟံၚ်သွက်ဂကူဂှ် တ္ၚဲဏအ်ဒးဒုၚ်ထံၚ် ဂွံအောန်စိုတ်ဂှ် လ္ပဟီုဏီ ဂွံဒှ်ကၠုၚ်ကောန်ထံၚ် သၟာပရေၚ်ဍုၚ်ကွာန်မွဲတၠမာန်ဂှ် မိပ်ကေတ်စိုတ်တုဲ ကလေၚ်ဟီုဂလာန်တၚ်ဂုဏ် ကုညးဖျေံအမိၚ်ထံၚ်တံဂှ်ပၠန်ရ။ တ္ၚဲဏအ် ဍေံဖျေံအမိၚ်ထံၚ်ကီုလေဝ် တၚ်ဒတူလိုၚ်သွက်ဂကူဂှ် ဆက်လုပ်အာပေဲါဗတိုက် ပ္ဍဲရုၚ်သၞောဝ်ဓဝ်လၟိုန်ဏောၚ် လဝ်စိုတ်တုဲ "ဒယှေ်ထ္ၜး ကဵုဒွက်ရးနိဂီုမွဲကအ် ဒဒှ်ရဟွံထံက်ထ္ခးကဵု ဍေံပုဟ်ဂှ် ထ္ၜးဏာဆီဇာတိတုဲ ဆက်ပၠန်ဂတးအာရောၚ်၊ ဒွက်ရးနိဂီုဂှ် ဒှ်ကေတ်သက်သဳပ္ဍဲရုၚ်သၞောဝ်ဓဝ်ရ။ 

"ပ္ဍဲလောကဇၞော်ဏအ် ဒကှ်ဟွံကၠုတ်လ္တူဒဵု မၠဵုဟွံကၠုတ်သၟဝ်ဍာ် အာဇာနဲဍာံတ္ၚဲထံက်က္ၜံၚ်ဟွံမွဲရ" ၜိုန်ရဍေံဖျေံထံၚ်ကီုလေဝ် သၟာပၠန်ဂတးခိုဟ်မွဲ ဟွံထံက်ထောံက္ၜံၚ်တုဲ နကဵုဒွက်ရးနိဂီုဂှ် ကလေၚ်ပၠန်ဂတးဒၟံၚ်ကဵုဍေံဏီရ။ ခန္ဓကာယဍေံရပ်ဖျေံထံၚ် (၁၅) သၞာံဂွံကီုလေဝ် စိုတ်ဓာတ်ဆာန်ဒၟံၚ်ဂကူ သၠုၚ်ပြဴဒၟံၚ် လ္တူဂကူဂှ် ဍေံဖျေံထံၚ် (၁၅) သၞာံဟွံဂွံလးလးရ။ မံၚ်ပ္ဍဲထံၚ် (အၚ်စိၚ်) လအ်အာ ၂ သတ္တာဟတုဲ ပ္ဍဲ (၁၃၊ ၁၀၊ ၂၀၁၀) ဂှ် ဍေံပြံၚ်ဏာထံၚ်ဖာသီရ။  

နူစိုပ်ထံၚ်ဖာသီတုဲ နူဂယး (၆) နာဍဳ သဝ်တ္ၚဲ (၆) နာဍဳ မွဲတ္ၚဲၜါအခိၚ် ရှေ်သှေ်အလာံ ဒယှေ်ဒွက် ကောန်ဂကူမန်ရ။ နကဵုကာယ ၜိုန်ကၠောန်ဟွံဂွံကီုလေဝ် နကဵုစိုတ်ဓါတ်ဂှ် ထ္ၜးဏာဆီဇာတိ သွက်ဂကူ မွဲတ္ၚဲဟွံသြုၚ်ရ။ အဃောနွံမံၚ်ပ္ဍဲထံၚ်ဂှ် ချူလဝ်ကဗျ ဒးဒုၚ်စသိုၚ် နွံဂၠိုၚ်ဂၠၚ် မဗ္တံကဵု -  <blockquote>ခန္ဓအဲပညုၚ် သၞရပ်စုတ်ထံၚ်</blockquote><blockquote>စိုတ်နာဲတၠသ္ဂံၚ် ဖျေံထံၚ်ဟွံဂွံ</blockquote><blockquote>ယွံရဲသၟတ်တံ တၟံညးအဲကၠာ</blockquote><blockquote>ညဳသာဇက်ဂၠောဲ ဟွံသ္ၚောဲဍုၚ်မန်</blockquote>သာ်ဝွံ ချူစွံလဝ်နွံရ။ စိုပ်တ္ၚဲကောန်ဂကူမန် မရနုက်ကဵု (၆၄) ဝါချူကှေ်ဃရက်ကေတ်လ္တူတိတုဲ သွက်ဂွံစၟတ်သမ္တီတ္ၚဲကောန်ဂကူမန် မရနုက်ကဵု (၆၄) ဝါ ခေတ္တထံၚ်ဖာသီဂှ် နကဵုဒွက်ရးနိဂီုမွဲပိုဒ် ပ္ဍဲပယျာံ (၇) နာဍဳ လ္တူဗလးတိထံၚ်ဖာသဳဂှ် ညးမွဲဓဝ်ကီုလေဝ် ပ္ဍဲထံၚ်ဂှ်ရေၚ်တၠုၚ်မံၚ်လၟိုန်ရ။ 

လျးအရံၚ်မတ်မၞိက်ဂမၠိုၚ် ဂဵုဍာဲဒၟံၚ်တအ်ဂှ် ဂြောပ်ကမၠေအ်ထောအ်ကၠေအ်မာန်တှေ်မာန်ကီုလေဝ် လျးအရံၚ်စိုတ်ဓာတ်ဆာန်ဂကူဂဵုဍာဲဒၟံၚ် ပ္ဍဲဂၠမ်သြိုဟ်အာဇာနဲတအ်ဂှ် ဂြောပ်ကမၠေအ်ထောအ်ဟွံမာန်ရ။ သွက်ဂကူမ္ဂး ဂၠမ်သြိုဟ်အာဇာနဲတအ်ဂှ် သၠဲလးဂဵုတၟးကဵုဒၟံၚ် လၟိုန်ကာလရ။ ပ္ဍဲသၞာံ ၂၀၁၂ ဂိတု ၁ စၟတ်တ္ၚဲ ၁၃ ဂှ် ဂွံဗၠးတိတ်ကၠုၚ် နူထံၚ်ဖာသီ နကဵုအမိၚ်သမ္မတ ကေုာံ ကောန်ထံၚ်တၞဟ်ဂမၠိုၚ် ၆၅၁ တၠရ၊ တၠဂုဏ်အဇ္ဇလေဝ် စိုတ်ဓာတ်ဆာန်ဂကူ ပေၚ်ကၟိုဟ်ဒၟံၚ် ဗီုပကတိတြေံတေံဏီတုဲ ကမၠောန်ပရဟိတ ဒတုဲဖိုလ်သွက်ဂကူဂှ်ဟေၚ် ဆက်ရေၚ်တၠုၚ်အာပၠန်ရ။

ပ္ဍဲသၞာံ ၂၀၁၅ ဂှ် တၠဂုဏ်အဇ္ဇ စကဵုကၠုၚ်ဒါန်ဂတဵုတၟအ်ကဵု ကွးဘာမန်ဒေသဗဟဵုတေံရ။ ဘာကောန်ဂကူမန် နွံလၟိဟ် ၁၃၀ ဘာပြၚ်ဂှ် ဂွံကဵုကၠုၚ်ဒါန်ဂတဵုတၟအ် ပွိုၚ် ၃ သၞာံဆက်က် ဇၟာပ်ဘာဟွံသြုၚ်ရ။ စိုတ်ဗုအးဒၟံၚ်လ္တူဂကူတုဲ ညးဍုၚ်ကွာန်မန်ဂမၠိုၚ် သ္ဍိုက်မၠိုက် လ္ၚဵုကဵုဇြဟတ်ရီုဗၚ် လ္ၚဵုထံက်ပၚ်သြန်ရီုဗၚ်ရ။ ဘာကောန်ဂကူမန်ပၠန်ရ ကွးဘာမန်တအ် မိပ်စိုတ်အ္စာ အနုသုခုမ ကေုာံ သၟတ်မန်လ္ၚဵုမၞုံကဵုစိုတ်ဓါတ်ပရဟိတဂမၠိုၚ် ဘိုၚ်ပူဗိုၚ်ကောံဗက် မွဲကရောံကီုတုဲ တရဴအအာဂှ် ဇၞော်မောဝ်ကၠုၚ်ရ။ 

မန်နွံဍုၚ်သ္အာၚ်ဂမၠိုၚ် ဂွံဆဵုကေတ် တရဴအအာဂှ် မိပ်မြဟ်ဒှ်ဇြဟတ်စိုတ်တုဲ နကဵုစေတနာ ညးညးအဲအဲ ဘိုၚ်ရေၚ်တၠုၚ်ပြၚ်ဗစိုပ်နၚ်သြန်ကဵုတၠဂုဏ်အဇ္ဇရ။ ဘာကောန်ဂကူမန် ညံၚ်ဂွံဂဵုလဟဵုတဴတက်တိုန်အာဂှ် သုၚ်စောဲသြန်ထံက်ပၚ်တုဲ ဘာကောန်ဂကူမန်နူအိုဟ်စာ်သရိုဟ်လီုဒၟံၚ်တအ်ဗၞတ် (၇) ဘာပြၚ်ၚ်ဂှ် ကေတ်တာလျိုၚ်တုဲ ကလေၚ်သိုၚ်ခၞမ်ပ္တန်ကဵုတၟိတၟိမာန်ကၠုၚ်ရ။ 

ဘာကောန်ဂကူမန် သှေ်သၟေဟ်တအ်လေဝ် မန်ပိုယ်ညးညးအဲအဲ ဘိုၚ်ထံက်ပၚ်အာဂြုဂြုဂြီုဂြီုမ္ဂး အြခာဟွံလအ် ဘာတန်ကောန်ဂကူမန်ပိုယ် တဴတက်ဂဵုလဟဵုဇၞော်မောဝ်တိုန်ကၠုၚ်မာန် ဇၟာပ်ဘာဏောၚ်ဂှ် ဂွံညာတ်ကေတ်ရ။

တရဴအအာဂှ် ဒှ်ကမၠောန်ပရဟိတ ဒတုဲဖိုဟ်သွက်ဂကူဍာံဍာံပြပြမွဲတုဲ ဒှ်လမျိုသွက်ဂကူမၞုံလျးအရံၚ်ညံၚ်သာ်ထဝ် သၟူအြမာဲညံၚ်ဍောၚ်ပ္ကဴဂှ် တ္ၚဲဏအ်ဂဵုတၟးမောဝ်ပ္ဍးဒၟံၚ် ပ္ဍဲဂၠမ်သြိုဟ်ဂကူပိုယ်တုဲ ဆက်မောဝ်ပ္ဍးဂဵုတၟးအာဒၟံၚ် ပ္ဍဲဂၠမ်သြိုဟ်ဂကူမန်ပိုယ် လၟိုန်န်ကာလဏီရ။ 

ညးချူ- ဇၟန်တၟး (ဟံသာဝံသ) 

== နိဿဲ ==
[[Category:အတ္ထုပ္ပတ္တိ]]
[[Category:!Main category]]
{{DEFAULTSORT:အဇ္ဇ|တၠဂုဏ်}}

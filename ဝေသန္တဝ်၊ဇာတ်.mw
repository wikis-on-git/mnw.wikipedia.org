[[ဝှာင်:Thai - Vessantara Jataka, Chapter 11 - While Jujaka Sleeps the Children are Cared For - Walters 35238.jpg|thumb|ဇာတ်ဝေသန္တဝ်]]
[[ဝှာင်:Wat-Phnom-Vessantara Jataka50.jpg|thumb]]

ဇာတ်ဝေသန္တဝ်  (၁၀)


သွက်သောတုဇန်တံညးဂမၠိုၚ် သ္ဂောံဒှ်ဗဟုသုတ ဂၠိုၚ်မိၚ်ဂၠိုၚ်ညာတ်အာ ပ္ဍဲပရေၚ်ဗောဓိသတ်ပိုဲ နူဘဝကၠာကၠာတေံညိ လဝ်စိုတ်တုဲ ပြကိုဟ် ( ဇာတ်ဝေသန္တဝ် )ဝွံ ကျာ်ဇၞော်အ္စာစွောံ (ဝေါဆရာတော်) စဳရေၚ်ခၞံဗဒှ်လဝ်ရောၚ်။


'''ဂမြၚ်ဓဝ်'''
'''

'''နိဒါန် 

'''နမော တဿ ဘဂဝတော အရဟတော သမ္မာသမ္ဗုဒ္ဓဿ'''


အိုတ်ကဵု တၠဝါသၞာ  သာတုဇန်  တြုံဗြဴတံညးဂမၠိုၚ် ပြာပ်ကၠုၚ်စိုပ်ဇြပ်သဘၚ်ဓဝ် ပၟဝ်သုစရိုတ်ပ္ဍဲတ္ၚဲဝွံမ္ဂးဂှ် တၞဟ်နသၟိက်ဂွံတိတ်ဗၠးနူ ဒဒိုက်ဝဋိပိ မတွံဂးပြိုတ် အသူရကာဲ တိရစ္ဆာန်သာ်ဝွံ တၠဒါန်တံညးဂမၠိုၚ်ချပ်တုဲ ကၠုၚ်စိုပ် ဇြပ်သဘၚ်ဓဝ်ဝွံတုဲ ဂွံကၠုၚ်ကလၚ်ပၚ်မိၚ်ဓဝ်စှ်ပိခဏ် မတ္ၜန်တ္ၜောဲတဴကေုာံလ္ၚီဂါထာ မဟာဝေသန္တဝ်ဇာတ်  နူမပ္တံဒသဝဵု မသစိုပ်ခဏ် မဟာဝန်ဂှ်ဒှ် ၇−ခဏ် မူဥပ္ပမာ မတုပ်ပၠန်တုန်ရော၊  ညံၚ်ပြာသာဒ် ၇−ဘုံ မဂ္ညိဂ္ညာတ်ဒၟံၚ်ဘုံ ကၞတ်ကၟတ်သၠဇြဲတၞာဲအဆဝ်ပလှ်ေ နူပထမဘုံ ဒဵုသတ္တမဘုံ ဂေါဝ်ဂပ်စိုပ်ကဵုလ္အိတ် မစိုန်ဒှ်တဴ သွိုဟ်ဗဗဵုမတ်မှာဇန်တြုံဗြဴတံညးဂမၠိုၚ်ကီု ဥပ္ပမာညံၚ်ဂှ်ကီုရ၊  တၠပညာ သာတုဇန်တြုံဗြဴတံညးဂမၠိုၚ်ခါသ္ဂး  ခဏ်ဒသဝဵုညံၚ်ကဵုပထမဘုံရ၊ ခဏ်ဟိမဝန် ညံၚ်ကဵုဒုတိယဘုံရ၊  ခဏ်ဒါနခဏ်မွဲ ညံၚ်တတိယဘုံရ၊  ခဏ်ဝနပ္ပဝိုဟ်မွဲ ညံၚ်စတုတ္ထဘုံရ၊ ခဏ်ဇုဇကပဝ် ညံၚ်ပဥ္စမဘုံရ၊  ခဏ်စုဝန်မွဲညံၚ်ဆဋ္ဌမဘုံရ၊  ခဏ်မာဝန်မွဲ ညံၚ်သတ္တမဘုံရ၊ ဂှ် ၇−ခဏ်ဝွံဂှ် ညံၚ်ပြာသာဒ်ရတ် ၇−ဘုံကီုရ၊  ခဏ်ကုမာရပဝ်မွဲ ညံၚ်ရဴပဒၟမဒုၚ်လဝ်ဓုပ်ပြကာကီု သီုက္ဍိုၚ် မြလ္တာ်မၞိက်မဆာဲတဴရဴမဒှ်သွိုဟ်ဗဗဵုမတ် အသာဒဝိညာဏ  တၠဝါသၞာတံညးဂမၠိုၚ်ဂှ် ခဏ်ကုမာရပဝ် မဂ္ညိဂ္ညာတ်ဒၟံၚ် နအရထဗျန်ပိုတ် တၠဳဂှ်ဒမဂ္ညိဂ္ညာတ်စိစောန် မၞုံဝေါဟာရ ဒေသၞာမကမွဲပြကာ၊ ဣမံကုမာရခဏ္ဍပဗ္ဗံ၊  ဟိုန်ခဏ် ကုမာရပဝ်မဇွောဝ်တိတ် နူဗပါတ်ပါၚ်ကျာ် တၠဳမၞုံကုပိုန်မစိုန်ဒှ်တဴ အထောတ်ကၞောတ် သာကျဝၚ်တံ ညးဂမၠိုၚ် မၞုံတံဍေံရဴဝွံမ္ဂး  ဇုဇကောပိဂှ်၊  ဒေသေသိဘဂဝါ၊ စိုန်ကျာ်တြဲတၠမှာကရုဏာတွံလဝ်ရ၊  တံကုမာရခဏ္ဍပဗ္ဗံ၊  ဟိုန်ကုမာရပဝ် မဇွောဝ်တိတ်နူဗပါတ်ပါၚ်ကျာ်ဂမျိုၚ်ဂှ်၊  တုမှေသာဒဝေါ၊  ၚ်ဥပးတၠဝါသၞာ  သာတုဇန်တြုံဗြဴတဴညးဂမၠိုၚ်၊ သုဏာထ−သြဝ်ထံၚ်ကတောဝ် ကလၚ်ပၚ်မိၚ်အိုတ်ညိမိဂ္ဂး ။


နိဒါန်

'''ဖုဿတိဝရ ဝဏ္ဏဘေတိ၊'''

'''ဣဒံ သတ္တာ  ကပ္ပဳလဝတ္ထုံ'''

'''ဥပနိဿယ  နိဂြောဓါရာမေ၊'''

'''ဝိဟာရန္တော  ပေါက္ခရဝဿံ၊'''

'''အာရဗ္ဘကထေသိ။'''


သတ္တာ၊ ၚ်ကျာ်တၠဳမၞုံကုပိုန်  မစိုန်ဒှ်တဴ အ္စာမၞိဟ်ဒေဝတဴဂမၠိုၚ် နိဿဲကဵုဍုၚ်ကပ္ပဳလဝှ်တုဲ ပ္ဍဲအရှာံ သာကျ နိဂြောဓါရာံ  ပဟိုတ်ကဵုဗြဲပေါက္ခရဝှ်တုဲ ၊  ဝေဿန္တရာဇာတကံ၊  န်ဇာတ်ဝေသန္တဝ် ၁၃−ခဏ် မတ္ၜန်တ္ၜောဲတဴ နလ္ၚီဂါထာဂှ်၊  နမၞုံတံဂါထာမ္ဂး၊  ဖုဿတိဝရဝဏ္ဏာဘေတိ၊ ဣဒံဇာတကံ၊  န်က္တဵုဒဒှ်ဇာတ်ဂၞကျာ် မဒ္ဒဳဖုဿတဳ  ပ္ဍဲဘဝကိုပ်ကၠာတေံဂှ်၊  ကထေသိ−ဒေသေသိ၊ စိုန်ကျာ်တွံရ။


ကျာ်တြဲပၠန်တုန်ရော၊  ပ္ဍဲဗပေၚ်ဂိတုအသာတ်  ကျာ်တွံဓဝ်ဓမ္မစက်ဇရေၚ်ဍုၚ် ဗာရာန္နသဳ ပ္ဍဲအရှာံ ဣသိ  ပတဏပိဂ္ဂဒါယေရ၊ ပ္ဍဲဋ္ဌာန်ဂှ် ကျာ်ဒၟံၚ်ဗၞတ်ပန်ဂိတုတုဲ  မွဲစွေက်ဂိတုကထိုန်ကျာ်ပြာပ်အာဥရုဝေလ ပ္ဍဲဋ္ဌာန်ဂှ် ဒၟံၚ်ဗၞတ်ၜါဂိတုတုဲ  ဗပေၚ်ဂိတုပုဟ် ကျာ်ကလေၚ်စဴအာ ဍုၚ်ရာဇာဂြိုဟ်ရ၊  ပ္ဍဲဍုၚ်ရာဇာဂြိုဟ်ဂှ် ကျာ်ဒၟံၚ်ဗၞတ်ၜါဂိတုတုဲ မွဲစွေက်ဂိတုဖဝ်ရဂိုန်ကျာ်ပ္ညုၚ်တရဴကဵုထေကာဠုဒါယဳတုဲ၊  ကေုာံအရှန်  ၂၀−လ္ၚီပွဳဗွိုန်ကျာ်တြဲ ပ္ဍဲဗပေၚ်ဂိတုပသာ် ကျာ်အာစိုပ်ဍုၚ်ကပ္ပဳလဝှ်ရ။


တဒါကာလေ၊  ပ္ဍဲကာလဂှ်သာ်ကျဝၚ်ဂမၠိုၚ် မိၚ်ပရိုၚ်ကျာ်ဂမျိုၚ်ကၠုၚ်စိုပ်ရဂးတုဲ တၞဟ်နသတိတ်ဝေၚ် ဒုၚ်တၠုၚ်သဗ္ဗညုဂှ်  ကော်ပ္ကောံနၚ် ကောန်ၚာ်သၟတ်  ကောန်ဝုတ်ကောန်ဗၠာဲသာကျဝၚ်ဂမၠိုၚ် ကၠုၚ်စိုပ်အိုတ်တုဲ  သာ်ဝွံသ္ဂးရ၊  “ဘန္တော − ယွံသာကျဝၚ်ဂမၠိုၚ်  သိဒ္ဓတ္တကုမာဝွံ  အယုက်လေအောန်(ဍောတ်)နူပိုဲ  သွတ်လေဝ် သွတ်နူပိုဲ ဒှ်သၞောဝ်ဒေံပိုဲရောၚ်၊  ဒှ်သၞောဝ်ကၟိန်ပိုဲရောၚ်၊  ဒှ်သၞောဝ်စဴပိုဲရောၚ်၊  ပိုဲသ္တိတ်အာစိုပ် ပိုဲသ္အာပ်အာဣဒ္ဓိတၠပိုဲတဒဲ ပိုဲညးဇမၞော်ရောၚ် ဟွံကြိုက်ကဵုလ္ၚောဝ်  ပိုဲသ္ဒးလ္ၚောဝ်တၠပိုဲရ၊  ပသာ်ဂှ် ပိုဲညးဇမၞော်ဂ္ဇံလက်ကရဴမၞးတံတုဲ  ဟွံဒးလ္ၚောဝ်ရ၊  မၞးတံညးသၟတ်ဂ္ဇံဂတမုက်ပိုဲတုဲ မၞးလ္ၚောဝ်ရ”။


သာ်ဝွံ ဂကန်သၟတ်တံဂှ်တုဲ  အိုတ်သာကျဝၚ် ဇမၞော်သၟတ်ဂမၠိုၚ်  နတဲရပ်ကေတ်ဇဗၠုသတ်က္ဍိုၚ်ဇၞောဝ်မြမောဝ် ပနာၚ်သ္ဍဴဓုပ်သ္ဍဴ ပ္ကဴဇမန် ပြာပ်တိတ်အာစိုပ် အရှာံသာကျနိဂြောဓါရာံတဒဲ အိုတ်သာကျဝၚ်ဂမၠိုၚ်  ဗွဲလက်ကရဴသၟတ်တံဂှ် ၊ နိသဳဒိံသု−စိုန်ဂ္ဇံတန်ဒၟံၚ်အိုတ်ရ။


ပ္ဍဲအရှာံ သာကျနိဂြောဓါရာံ  ဇြဲသုံမၞုံစရိုၚ်  ၈၀−လ္ၚီဗၠိုၚ်အရှန်  ၂၀−လ္ၚီ ပွဳဗွိုၚ်ဒၟံၚ်ပ္ဍဲလ္တူပၞၚ်သၞာ မပြဲကျာ်တြဲတိုန်ဂ္ဇံတန်ဒၟံၚ်တုဲ သ္ၚဳမွဲအဇ္ဇျာသယကလောဂမၠိုၚ်  တီကေတ်ဒဒှ်ကလောဂမၠိုၚ် မယိုက်လဝ်ဇၞောဝ်မာနဟွံလ္ၚောဝ်ဂှ် အဲသ္ကဵုလ္ၚောဝ်အဲညိချပ်တုဲ ကျာ်တြဲပသ္ဇိုၚ်ကဵုအဘိညာန်က္တဵုဗဒှ် စတုတ္ထဇျာန် ကျာ်တြဲ ကလာၚ်တိုန်အာ လ္တူအကာသပၠယမကပါဋိဟာန  လက်ကၠိုက်ခနှိက်ဂၠး ဂတာဇိုၚ်ကျာ်တြဲဗရုဲဖျေံစှ်ေတန်ဒၟံၚ် ပ္ဍဲကၞိပ်သာကျဝၚ်ဂမၠိုၚ်ရ။


ပါဋိဟာဒၞာဲဝွံ ညံၚ်ပါဋိဟာ ဇရေၚ်ကြုက်ဂန်ကီု၊  ပါဋိဟာရိယံ၊ န်အသဝ်ပါဋိဟာဂှ်၊  အကာသိ၊ စိုန်ကျာ်ပ္တုဲရ၊  တဒါကာလေ၊ ပ္ဍဲကာလဂှ် သၟိၚ်ဇၞော်သိရိသုဒ္ဓေါဒနပၠန်တုန်ရော၊  ဒဒှ်အသဝ်ပါဋိဟာ ကျာ်တြဲဂှ် ဂွံညာတ်တုဲသာ်ဝွံလ္ၚောဝ်ပ္တီရ။


“ဘန္တောဘဂဝါ၊ ယွံတၠဳမၞုံပိုန်ကျာ်တြဲ ပ္ဍဲတ္ၚဲတၠဳမၞုံကုပိုန်ဒှ်မၞိဟ်ဂှ် ပိုဲဍိက်ပရာပ်ဏာကဵုလ္ၚောဝ်ဇိုၚ်ဣသိကာလဒေဝဳလမစိုန်ဒှ်တဴ အ္စာအဲဍိက် ဇိုၚ်တၠဳမၞုံကုပိုန်  ဂတးတိုန်ဒွံကၞိပ်ဣသိ  ကာလဒေဝဳလပၠန်တုန်  ဟိုတ်အသဝ်သာ်ဂှ် အဲဍိက်ညာတ်တုဲ ၊ ပဋ္ဌမတန္ဒနံ၊ ပ္ဍံလ္ၚောဝ်ကိုပ်ကၠာရ”။


“ဘန္တောဘဂဝါ၊  ယွံတၠဳမၞုံကုပိုန်ကျာ်တြဲ  ပ္ဍဲကာလဗပေၚ်ပသာ်ဂှ် အဲဍိက်တိတ်ဒြာတ်သြောံမ္ၚဵု ပ္တိတ်ဏာတၠဳမၞုံပိုန်ကီု  သီုသရေၚ်ဇုက်ပ္ၚန်ထဝ်  ကွက်လဝ်သၟဝ်တၞံကြေၚ်ၜိုန်တ္ၚဲစေၚ်အာကီု သမၞိၚ်ကြေၚ်ဂှ် ဟွံချဳအာနူဒၞာဲ အသဝ်သာ်ဂှ် အဲဍိက်ညာတ်တုဲ၊  ဒုတိယတန္ဒနံ၊  န်လ္ၚောဝ်မရနုက်ကဵုၜါဝါ၊  ဝန္ဒာမိ၊ ပ္ဍဲလ္ၚောဝ်ရအဴ”။


“ဘန္တောဘဂဝါ၊  ယွံတၠဳမၞုံကုပိုန်ကျာ်တြဲ  အသဝ်ပါဋိဟာတၠဳမၞုံပိုန်မဖှ်သာ်ဝွံ  အဲဍိက်ဟွံညာတ်မွဲၜါဏီ  လၟုဟ်အဲဍိက်ဂွံညာတ်ရအဴ၊ သြအသဝ်ပါဋိဟာ  တၠဳမၞုံပိုန်ပြဲလောန်သန်သွံ၊  တတိယတန္ဒနံ၊ န်လ္ၚောဝ်မရနုကဵုပိဝါ၊  ဝန္ဒာမိ၊ ပ္ဍဲလ္ၚောဝ်ရအဴ”။


သာ်ဝွံ  သၟိၚ်ဇၞော်သိရိသုဒ္ဓေါဒန   ပ္တိတ်ပါၚ်ယိုက်သၟိပ်တဲ လ္ၚောဝ်ကျာ်တြဲကၠာတုဲ အိုတ်ကလောသာကျဝၚ်ဂမၠိုၚ် မမိက်ကဵုညးမွဲကီု တန်ဒၟံၚ်ဂှ် ဟွံသၟဟ်ရထတုဲ  ဒးလ္ၚောဝ်သဗ္ဗညုအိုတ်ရ။


အိုတ်ကလောသာကျဝၚ် ဂမၠိုၚ်ရှ်ေသှ်ေ အဲပရဲလ္ၚောဝ်ကျာ်တြြ သၟဟ်န်တုဲဂးကီုရ၊ နူအကာသကျာ်တြဲ စှ်ေကၠုၚ်လ္တူသၞာမပြဲဂ္ဇံတန်ဒၟံၚ်တုဲ သက်ကဵုဟိုတ်ဗြဲပေါက္ခရဝှ် ထၞဟ်မၞုံသာ်ညံၚ်ကဵုဍာ်သၠုဲကီု သီုအသဝ် ဗွဲမလောန် ဗဂးဖျေံရ။


ပသာ်  အသဝ်ဗြဲဂှ်တုန်ရော ယြဴပူဂဵုမွဲ သၟိက်တဍေက်မ္ဂး တဍေက်ရ၊ ယြဴပူဂဵုမွဲ ဟွံမိက်တဍေက်ကီု ဂ္ဇံဒၟံၚ်မွဲထွာဲဒၠာဲစးကဵုစၞိန်ဖဴ ညးမတဍေက်ဂှ် ယာံဗၞတ်မွဲထၞဟ်ကီု ဟွံဂွံဒွံဇကုဟေၚ် ၊ ဨတံအစ္ဆာရိယ၊ ၚ်ဗြဲပေါက္ခရဝှ် မၞုံကုအသဝ်ဂှ် ၊ အဟောသိ၊  စိုန်က္တဵုဒှ်ရ။


ပဟိုတ်ကဵုဗြဲပေါက္ခရဝှ်ဂှ်တုဲ  ခမဳဂမၠိုၚ် က္တဵုဗဒှ်ဂလာန်၊  “ယွံတၠဳတံအသဝ်ဗြဲပေါက္ခရဝှ်ဝွံ ဟွံညာတ်မွဲဝါဏီ ကျာ်တြဲဂကောံကလောဂမၠိုၚ်  သၟဟ်န်တန်ဒၟံၚ်တုဲ ဗဂူဗြပေါက္ခရဝှ်ဝွံ သြအသဝ်တၠဳမၞုံပိုန်ဇၞော်ကဵုအနုဘဴသန်သွံ”


ဣတိဝဏ္ဏဂါထံ၊ န်ဂလာန် မထိုၚ်သးကျာ် သာ်ဝွံ ၊ သမုဋ္ဌာပေသုံ၊  စိုန်ခမဳဂမၠိုၚ် က္တဵုဗဒှ်ဂလာန်ပ္ဍဲဇြပ်သ္ဘၚ်ဓဝ်ရ၊ တံဝစနံ၊ ဟိုန်ဂလာန်ဂှ်၊ သတ္တာ၊ ၚ်ကျာ်၊ သုတွာ−ဂွံမိၚ်တဒြ ၊ ပုစ္ဆိတော−စိုန်သၟာန်ရ။


“ဘိက္ခဝေ−ယွံခမဳဂကောံကလောအဲဂမၠိုၚ် ဗဂူဗြဲပေါက္ခရဝှ်ဝွံ ဆလၟုဟ်ဗဂူဖျေံဟွံသေၚ် အတိက်တေံ အဲဂၚေၚ်ဘဴသံၚ်သာ ဂကောံကလောအဲဂမၠိုၚ် ဗြဲပေါက္ခရဝှ် သာ်ဝွံဗဂူဖျေံတုဲရခမဳတံ”


သာ်ဝွံ ကျာ်ဂမျိုၚ်ဟီုတုဲ  ကၞပ်သ္ၚံဒၟံၚ်ရ။  တေတိယာစိတော၊  ခမဳဂမၠိုၚ်တီအဇ္ဇျာသယစိုတ်ကျာ်တြဲတုဲ အာတ်ပၚ်မိၚ်ဇာတ်အတိက်တေံရ။


“ဘန္တောဘဂဝါ−ယွံတၠဳမၞုံပိုန် ကျာ်တြဲ၊  လၟုဟ်ဝွံဂကောံကလောဂမၠိုၚ် ဗဂူဗြဲပေါက္ခရဝှ်ဂှ် ပြာကတ်ကဵုပိုဲဍိက်တုဲရ၊  အတိက်တေံ ဂကောံကလောဂမၠိုၚ်  ဗဂူဗြဲပေါက္ခရဝှ်ဂှ် ဟွံပြာကတ်ကဵုပိုဲဍိက်ဏီ၊  တၠဳမၞုံပိုန် မတုပ်တဴရဴပၞာၚ်တိုၚ်ထဝ်  က္ညစဳပျးကဵုပိုဲဍိက်ညးဂမၠိုၚ်ညိအဴ”။


ကျာ်တၠမှာကရုဏာပၠန်တုန်ရော၊  သၟိက်တွံဇာတ်အတိက်တုဲ ၊  ဝေသန္တာရဇာတကံ၊  ဟိုန်ဇာတ်ဝေသန္တဝ် ၁၃−ခဏ် မတ္ၜန်တ္ၜောဲတဴ နလ္ၚီဂါထာ ဂၞပ်စိုတ်စှ်သာ်  ဒှ်ပထမခဏ် ကျာ်တွံကဵုအရှန် ၜါစှော်လ္ၚီု သီုသၟိၚ်ဇၞော် သိရိသုဒ္ဓေါဒန ကလောသာကျဝၚ်ဂမၠိုၚ်ရ။



==၁။   ခဏ်ဂၞကျာ်ဖုဿထဳ  အာတ်ဒလလွိုဝ်==
'''အတိတေ  ဘိက္ခဝေ စေတုတ္တရ  နဂရေ၊

'''သိတိ မဟာရာဇာ နာမ ရဇ္ဇံ ကရောန္တော၊'''

'''သော သဥ္ဇယျော နာမ၊'''

'''ပုတ္တံ၊ လ။ ဖုဿတဳ အဂ္ဂမဟေသဳ။''''''


ဘိက္ခဝေ− ယွံခမဳတံ၊ အတိတေကာလေ၊ ပ္ဍဲကာလအတိက်တေံ၊  ပ္ဍဲဍုၚ်စေတုတ္တရနာဂိုဝ် သၟိၚ်သိဝိရး ဂွံပ္ကၚ်ရၚ်တုဲ ကလိဂွံကောန်တြုံမွဲ  သိရိသဥ္ဇယျ ဒုၚ်ယၟု၊  သိရိသဥ္ဇယျဂှ် ပ္ဍဲကသပ်ပိုန်ဇၞော် အာစိုပ်ဒဒှ်ဗၠာဲတုဲ ကောန်ဝုတ်သၟိၚ်မဒ္ဒရးဖုဿတဳမဒုၚ်ယၟု၊  ဇကုသၟတ်ဗြဴဂှ် ညံၚ်ညးမဗဗိုဟ်လဝ်စၠန်ဗကေတ်ကီု သီုစရာဲရုပ်သာ်ကျာ်သြဳ ဗွဲမလောန် ညးပရာပ်နၚ်တုဲ သိရိသဥ္ဇယျ ပသေက်ကဵုရာဇာဘိသေခ  ပသၟိၚ်ဗဗွဲဓဝ် ဒလဝ်က္ဍိုၚ်ဗ္တာၚ် သၟတ်ဗြဴဖုဿတဳ ဌာန်အဂ္ဂမဟေသဳ ထ္ၜုတ်လဝ်ဂွံဒှ်ဂဥုပ်ဓုပ်ပြကာ  မာတုဂါံဂမၠိုၚ်ရ။


ဂၞကျာ်ဖုဿတဳဝွံ မူကုသဵုမွဲ မပ္တုဲလဝ်တုဲ ဇကုညံၚ်စၠန်ဗကေတ် မဂွံဒှ်ရော၊ အတိတေကာလေ−ပ္ဍဲကာလအတိက်တေံ၊  နူကတ်ပိုဲဝွံ ရိုဟ်ဆုတ်စှ်ေအာ ဒှ်−၉၁−ကဝ်၊  ပ္ဍဲကဝ်ဂှ် ကျာ်တြဲဝိပသဳ မက္တဵုဒှ်ကျာ်တြဲ နိဿဲကဵုဍုၚ်ဗန္ဓုမတဳတုဲ  ပ္ဍဲအရှာံ မိဂ္ဂဒါယ  ကျာ်တြဲပဒတဴရ။


သၟိၚ်မပ္ကၚ်ရၚ်ဍုၚ်ဗန္ဓုမတဳဂှ် သၟိၚ်ဗန္ဓရာဒုၚ်ယၟု၊  ဂွံပတၠကောန်ဝုတ်ၜါ၊  ဨကောရာ၊  နွံသၟိၚ်မွဲ ဍုၚ်သ္အာၚ် ယၟုဟွံပြာကတ် ကြက်စၠန်ဗကေတ် အနဂ္ဃ ပ္ကဴထဝ်မာလေကၟက်ကံ  လယိုက်ကၠံနိက် ကၠုၚ်ကွာဲသၟိၚ်ဗန္ဓုသဳ ဟိုတ်ကရုဏာ ပ္ဍဲကောန်ဝုတ်ၜါဂှ်တုဲ ကြစၠန်ဗကေတ် နနဂ္ဃ ဗဒုၚ်ကဵုကောန်ဝုတ်ဇမၞော်ရ၊ ပ္ကဴထဝ် ဗဒုၚ်ကဵု ကောန်ဝုတ်သၟတ်ရ။


ညးၜါၝဲကဵုဒေံ  ကလိဂွံတုဲ သ္ဂးကုရၚ်သ္ကံရ၊  “ဘဂိနဳ−ယွံဒေံ၊  အပေါတ်အနဂ္ဃအိုဿီုဝွံ ပိုဲကလိဂွံဂ္ညိဂ္ညာတ်ကာယပိုဲပယတ်ရ၊  ကျာ်မ္ဂးဝွံ သ္ဇိုၚ်ကလိဂွံဆဵုသန်  ဇဖန်ပိုဲမဆဵုကျာ် ကြက်စၠန် သီုပ္ကဴထဝ်ဝွံ ပိုဲသ္တိတ်ပပူဇဴကျာ်ရ” သီုၜါၝဲကဵုဒေံသ္ဖုၚ်သ္ဍိုက် အိုဟ်တၟိုဟ်စိုတ် အာပ္တီသၟိၚ်မ၊ သၟိၚ်မကဵုအခေါၚ်တုဲ ၝဲဇမၞော်ဂှ် ချူစၠန်ဗပေၚ်မှၚ်ထဝ်  မတိတ်ကဵုဒါန်  ဗဗိုဟ်ဇကုကျာ်  စၠန်သၟိဟ်နူဂှ် လၟုဟ်စုတ်ဂန္ဓကဋဳကျာ်တြဲတုဲ ဂါထာ ပထမ ပ္ဍဲခဏ်ဒသလွဵု သၟတ်ဗြဴရာဒနာရ။


'''“ဨသာစန္ဒန စုဏ္ဏေန၊  ပုဇာတုမှေသုမေကထာ။'''

'''တုမှာကံ ဒိဿ  ဗုဒ္ဓဿ၊  မာတာဟေသံ  အနာဂတေတိ”'''


“ဘန္တေဘဂဝါ − ယွံတၠဳမၞုံပိုန်ကျာ်တြဲ၊ ဖဵုအဲဍိက်မပပူဇဴကြက်စၠန်ဝွံ အနာဂတ်ဂတ ဒဒှ်မိကျာ်မွဲ ညံၚ်နဲသဗ္ဗညု ကဵုအဲဍိက်ဂွံဒှ်ညိ၊ ဇကုအဲဍိက်တုန်  ဂၚေၚ်ဘဴသံၚ်သာ စမှ်စမှ်ဘဝဂှ် ညံၚ်ညးမဗဗိုဟ်လဝ်စၠန်ဗကေတ်ကဵုဂွံဒှ်ညိအဴ” ဣတိပတ္တဏံ−ဟိုန်ရာဒနာသာ်ဝွံ၊ ပဋ္ဌေသိ−စိုန်ရာဒနာရ၊ ဒေံဗြဴသၟတ်ဂှ်တုန်ရော ပ္ကဴထဝ်မာလေကၟက်ကံဂှ် စုတ်ပ္ဍဲမှၚ်ထဝ် ပ္တိတ်ဏာကဵုဒါန်ကုကျာ်တုဲ ဂါထာမရဴဝွံ သၟတ်ဗြဴရာဒနာပၠန်ရ။


'''“ဘန္တေသုဝဏ္ဏမာလာယ၊  မယာတွံပုဇိတောအသိ။'''

'''တေနာသဗ္ဗဘဝေဟောမိ၊ မာလာပုဇာယ နိမိတ္တာ”'''


“ဘန္တေဘဂဝါ−ယွံတၠဳမၞုံပိုန်ကျာ်တြဲ ဖဵုအဲမပပူဇဴမာလေဂရောပ်သြိုဟ်ဝွံဂှ် အဲဍိက်ဂၚေၚ်ဘဴသံၚ်သာ မအာက္တဵုဒှ် စမှ်စမှ်ဘဝဂှ် ပ္ကဴထဝ်ဝွံ လ္ပကဵုသြာဲနူသမၞိၚ် ဂၠးသြိုဟ်အဲဍိက်ညိ၊  ပ္ဍဲကၞောတ်ဘဝဂှ် ဒဒှ်အရှန်ဗြဴမွဲ ကဵုအဲဍိက်ကလိဂွံညိအဴ” ဣတိပတ္တဏံ−ဟိုန်ပွမရာဒနာမိက်၊  အကာသိ−စိုန်သ္ပတုဲ၊ သတ္တာ−ၚ်ကျာ်တြဲ ဝိပဿဳပၠန်တုန်ချပ်၊  တာသံ−ကုညးၜါၝဲကဵုဒေံ၊ အနုမောဒနာ မွဲဝါသာ်ဝွံ ၊ ဒေသေသိ−စိုန်ကျာ်တြဲတွံရ။


'''ယာစေတ္ထ ဒွိဟိ တုမှေဟိ၊  ပုဇာမယံ  ပတိတ္ထိတာ။'''

'''တာယဣဇ္စျန္တီ တုမှာကံ၊  ယထာတေပတ္တနာ  တထာတိ။'''


ဘောဥပသကာ၊ ယွံဥပးတံ၊ ပ္ဍဲသနာကျာ်ဝွံဂှ် ယြဴပူဂဵုတြုံဗြဴမွဲ မၞုံစိုတ်သဒ္ဓါ နကဵုပဏ္ဏကာရ သ္ဂောံပပူဇဴလဝ် အဲကျာ်မွဲဝါ ပူဂဵုဂှ် စမှ်စမှ်ဘဝ  သ္ဂောံဍိုက်ပေၚ်ပါရမဳ ညံၚ်ရာဒနာမိက်ဂှ် ကလိဂွံမဆောတ်ဟွံမွဲရ။


“လၟုဟ်ဝွံ သၟတ်ဗြဴၜါၝဲကဵုဒေံ မနွံစိုတ်သဒ္ဓါနကဵုကြက်စၠန် အနဂ္ဃ ပ္ကဴထဝ်  မာလေကၟက်ကံမဂွံပပူဇဴ  လဝ်အဲကျာ်လၟုဟ်ဝွံဂှ် ညံၚ်ဋ္ဌာန်ပၟိက်စိုတ် သၟတ်ဗြဴၜါ မရာဒနာမိက်ဂှ် ကဵုကလိဂွံညိ” ကျာ်ချပ်တုဲ၊  ဣတိအနုမောဒနံ  ဟိုန်အနုမောဒနာ၊  ဒေသေသိ၊ စိုန်တွံတုဲ၊  တဒါကာလေ၊ ပ္ဍဲကာလဂှ်၊  ဥဘောပိ၊ ၚ်သၟတ်ဗြဴၜါၝကဵုဒေံဂှ်၊ ယာဝတာယုကံတထာ၊ စဵုကဵုစိုပ် မွဲဗၞတ်အယုက်ဂှ် တန်ဒၟံၚ်တုဲ၊ တတောစဝိတွာ−မွဲလအိက်အယုက်ဂှ် ၊ ဒေဝလေကေ−ပ္ဍဲဍုၚ်သွဝ်တာဝတိံ၊ နိဗ္ဗုတိံသု၊ စိုန်ညးၜါၝဲကဵုဒေံတိုန်က္တဵုဒှ်ရ။


သီုညးၜါၝဲကဵုဒေံမွဲဗၞတ်အယုက်ညးသွဝ်ဂှ် တန်ဒၟံၚ်တုဲ စုတိစှ်ေကၠုၚ် စသိုၚ်တသိုက်ယဿပတ်မၞိဟ် အိုတ်အယုက်မၞိဟ်ဂှ်တုဲ တိုန်စသိုၚ်တသိုက်သွဝ်ပၠန်ရ၊ နနဲသာ်ဝွံ မၞိဟ်ကဵုသွဝ် သွဝ်ကဵုမၞိဟ် စသိုၚ်တိုန်စှ်ေအနုလုံပဋိလုံဗွဲမဂၠိုၚ်ကဵုဘဝတုဲ ပ္ဍဲသာသနာကျာ်တြဲကဿပ ကၠုၚ်က္တဵုဒှ်ကောန်ဝုတ်သၟိၚ်ကိကဳ သီုညးၜါၝဲကဵုဒေံရ။


ဒေံဗြဴသၟတ်ဂှ် အတိုၚ်မဂွံပပူဇဴပ္ကဴထဝ် ရာဒနာလဝ် တံဇိုၚ်ကျာ်တြဲဝိပဿဳတေံတုဲ ယာံက္တဵုဒှ်မၞိဟ်ဗက်သြိုဟ်သၟတ်ဗြဴ  ရဴညးမဂြောပ်လဝ်ပ္ကဴထဝ်ကီု ဟိုတ်ဂှ်ရ ဥရစ္ဆကုမာရဳ ညးမခုတ်လဝ်ယၟု၊  အယုက်သၟတ်ဗြဴ အာစိုပ် ၁၆−သၞာံတုဲ  သၟိၚ်ကိကဳမိမန်ကျာ်တြဲ ကဿပ  ကေုာံဘိက္ခုသၚ် မၚ်သဳကဵုဒါန် ခါဒနဳယဘောဇနဳယ ကျာ်တြဲကဵုပိုန်တုဲ ချိုန်ကျာ်တြဲအနုမောဒနာဒါန်ဂှ် သၟိၚ်ကဵုကောန်ဝုတ်ကၠိဂွံဒှ် ဒဒှ်သောတပန်  ပ္ဍဲတ္ၚဲမဒှ်သောတပန်ဂှ်ဟေၚ်  ကောန်သၟိၚ်မကၠိဂွံဒှ် ဒဒှ်အရှန်ဗြဴ၊ ပဗ္ဗဇိတွာ−ပခမဳတုဲ၊ ပရိနိဗ္ဗာယိ၊ စိုန်ပရိနိဗ္ဗာန်ရ။


သၟိၚ်ကိကဳပၠန်တုန်ရော၊ ဂကောံဂၞကျာ်တၟေၚ်  တန်ဒၟံၚ်မွဲသၞာတုဲၝဲဇမၞော်ဂှ် ကၠုၚ်ဒှ်ကောန်သၟိၚ်ကိကဳသုဓမ္မာ  ဒုၚ်ယၟုမွဲမိဂှ်  ဒှ်သၟတ်ဗြဴထပှ်ရ၊  ယၟုသၟတ်ဗြဴထပှ်ဂှ် ဂါထာသာ်ဝွံ ကျာ်တြဲတွံလဝ်ရ။

သမဏဳသမဏဂုတ္တာ၊ ဘိက္ခုနဳ။  ဘိက္ခုဒါယိကာ၊ ဓမ္မဝသုဓမ္မာစ။  သၚ်္ဃာဒါသဳစ  သတ္တာမာတိ။


(၁) သမဏဳမွဲ။

(၂) သမဏဂုတ္တာမွဲ။

(၃) ဘိက္ခုနဳမွဲ။

(၄) ဘိက္ခုဒါယိကာမွဲ။

(၅) ဓမ္မမွဲ။

(၆) သုဓမ္မာမွဲ။

(၇) သၚ်္ဃဒါသဳမွဲ။


ဣတိသတ္တမာ၊ န်ကောန်ဗြဴထပှ်ဝွံ၊ လဘတိ−စိုန်သၟိၚ်ကိကဳကလိဂွံရ။

သၟတ်ထပှ် ဒှ်ကောန်သၟိၚ် ကဳကဳမတုဲတေံဂှ် ပ္ဍဲသာသနာကျာ်တြဲပိုဲလၟုဟ်ဝွံ ကၠုၚ်ဒှ်ဂကောံကျာ်ကီု ညးတံဂှ်ရော။


(၁) သၟတ်ဗြဴခေမာမွဲ။

(၂) ဥပိုဝ်လဝဏ်မွဲ။

(၃) ပဋစရဳမွဲ။

(၄) ဂေါတမဳမွဲ။

(၅) ဓမ္မဒိန္နာမွဲ။

(၆) သိရိမဟာ မာယာမွဲ။

(၇) ဝိသာခါမွဲ။

ဣတိသတ္တမာ၊ ၚ်ကောန်သၟိၚ်ကိကဳထပှ်ဂှ် ဇာယန္တိ၊ ပ္ဍံကၠုၚ်က္တဵုဒှ် ဂကောံကျာ်အိုတ်ရ။


သၟတ်ဗြဴ ကောန်သၟိၚ် ကိကဳမတုဲတေံဂှ် မၞိဟ်ကဵုသၟဝ် သွဝ်ကဵုမၞိဟ် စသိုၚ်အရီုမသုန်ပြကာဖဲသ္အဳတုဲ  ပ္ဍဲလ္အိတ်အယုက်ဂှ် ဂွံတိုန်ဒှ်ဂၞကျာ်သၟိၚ်အိန် တၠကၟိန်သွဝ်ၜါ  ဂွံဒှ်ဂဥုပ်ဓုပ် ပြကာအဆေဝ်သွဝ်ဂမၠိုၚ်ဟေၚ်  နွံကာလမွဲတ္ၚဲ ဂၞကျာ်တိတ်အာဝေၚ် ဥဒျာန်နိမိတ်မသုန်က္တဵုဒှ်  သ္ဒးဒၚ်သေနာၚ်ကံ စုတိစှ်ေကၠုၚ်ဍုၚ်မၞိဟ်ရ၊ သၟိၚ်အိန်ညာတ်တုဲ  သၟိၚ်အိန်ပြာပ်အာဇရေၚ်ဂၞကျာ်တုဲ သာ်ဝွံသ္ဂးရ။


ဒေဝရာဇာန မတျတ္ထု။  ကိံပါပံ  ပကတံမယာ၊  ရမ္မာစာဝေသိ မံထာနာ  ဝါတောဓါရဏဳရုယှန္တိ။


“ဒေဝမဟာရာဇ−ယွံသၟိၚ်ဒေဝတဴ  အဲဍိက်လ္ၚောဝ်မရာတ်ရ၊ နလ္ၚောဝ်အဲဝွံ ကဵုဒှ်ကုမရာတ်ညိ၊  ဂလာန်မရာတ်မဟီုဝွံ မူတုပ်ရော၊  ညံၚ်ကဵုကျာမလေၚ်ကဝ် မယိုက်ကသဳတိဇၞော်ကဵုသွံ၊  ပ္ဍဲသွဝ် ဂပ်ဝ်ဒှ်လဟိၚ်စိုတ်အဲ မူဟိုတ်မရာတ်ကသဳသနာတသိုက်အဲဍိက်ရောအဴ၊  ဟွံသေၚ် အဲဍိက်ဒၟံၚ်ဇရေၚ်မရာတ်ဝွံ ဒးပ္တုဲသရာံပါပ် မယုတ်မာ  မရာတ်တီတုဲ မရာတ်ဗက်ကၠေံ အဲဍိက်ကဵုစှ်ေဒၟံၚ်ဍုၚ်မၞိဟ် တေံသ္ဂးဟာ”တံဝစနံ−န်ဂလာန်ဂှ် သုတွာ−ဂွံမိၚ်တုဲ၊ သက္ကော၊ ၚ်သၟိၚ်အိန်၊ အာဟ−စိုန်သ္ဂးရ။


“ဘဒ္ဒေ−ယွံဂၞကျာ်၊  ဒၟံၚ်ပ္ဍဲဇရေၚ်အဲဝွံ မမိက်ကဵုသရာံပါပ်မယုကတ်မာညိညဟွံမွဲရ၊  ဂၞကျာ်ဂှ် ဟွံဒှ်သ္ဍိုက်အဲဟွံသေၚ် လၟုဟ်ဝွံ ကုသဵုဂၞကျာ်သ္ဂုတ် အယုတ်ဟုတ်အာ ဒးသ္ဍးသြာဲအာနူကဵုအဲ ဟိုတ်ဂှ်ရ နမေတ္တကရုဏာအဲ အဲမ္ဒးဟီုရောၚ်၊ လဝဵုဂၞပ်စိုတ်စှ်သာ်အဲကဵုဂှ် ပဋိဂဏှာတိ၊ သြဝ်ဂၞကျာ် ဂိုၚ်ကေတ်ရ။


ဂၞကျာ်ပၠန်တုန်  ဂွံမိၚ်ဂလာန်သၟိၚ်အိန်မဟီုဂှ် ဒဒှ်အယုက်ဇကုမဟုတ်အာ သ္ဒးလသာထောံကၠေံကၟိန်ဍုၚ်သွဝ်တာဝတိံ သ္ဒးစုတိစှ်ေကၠုၚ် ဍုၚ်မၞိဟ်ဝွံဂှ်တီတုဲ သ္ၚေဝ်မွဲ ပ္ဍဲဇမ္မုဒိပ် ဒဒှ်တၠသ္ၚိမတုပ်ကဵုစိုတ်ဇကုဂှ် ဒဒှ်မသ္ဂောံဒှ် အဂ္ဂမဟေသဳ သၟိၚ်သိရိသဥ္ဇယျ ညာတ်ကေတ်တုဲ သီုမအိုဟ်တၟိုဟ်စိုတ်ဗွဲမလောန်၊ ဝရံဂဏှန္တိ−န်လဝဵုစှ်သာ်ဂှ်  သၟိက်ဂိုၚ်ကေတ်တုဲ ဂါထာမြဴဝွံ၊ အဟ−စိုန်သ္ဂးကဵုသၟိၚ်အိန်ရ။


“သက္ကောဒေဝမဟာရာဇ−ယွံသၟိၚ်အိန်၊  ဟိုန်လဝဵုစိုတ်စှ်သာ် မရာတ်ကဵုကုအဲဍိက်ဂှ် လဝဵုထမှိက်မပြဲ ကဵုဒှ်ညိအဴ၊  ပသာ်လဝဵုဂှ်ရော−−−

(၁) ပ္ဍဲသ္ၚိသၟိၚ် သိရိသဥ္ဇယျဂှ် ဒဒှ်ဂၞကျာ်ဇၞော် ကၞတ်ဓုပ်ပြကာမာတုဂါံဂမၠိုၚ်တံဂှ် ကဵုအဲဍိက်ဒှ်ညိ။

(၂) အဲဍိက်ဒဒှ်မၞိဟ် မတ်လစံက် ညံၚ်ဂဍောၚ်မတ်ကောန်ဒြာဲဨဒၞေၚ်မတ်လစံက်ကဝါၚ် ညံၚ်မှ်စရာၚ်ခဝ်ဇဝ်ဂှ်ကဵုဒှ်ညိ။

(၃) အဲဍိက်ဒှ်မၞိဟ်တုဲ  ဖုဿတဳဒေဝဳ ကဵုညးခုတ်လဝ်ယၟုအဲဍိက်ညိ။

(၄) ကောန်တြုံမွဲ မၞုံလက်ကျန်ဗွဝ်ပိုန် စိုန်သကီုလ္အာတ်ဟွံဂမ္တက် နွံကဵုပညာဒဒှ်ဇနူပူဇဴ ညးဇမ္ဗုဒိပ် ကောန်မဖှ်သာ်ဂှ် ကဵုအဲဍိက်ကလိဂွံညိ။

(၅) အဲဍိက်ပ္ကၚ်ရၚ်လဝ်ဂဝ်ဂၞဴ လ္ပကဵုတၟိုဟ်တိုန် နဲဂဝ်ဂၞဴဗြဴပက္ကတိ ကဵုအဲဍိက်ပ္ကၚ်ရၚ်လဝ်ဂဝ်ညိ၊ မူမတုပ်ပမာရော− ညံၚ်သၟာတ္ၚ မဆိုက်ဗ္ဒက် ရဴမဖျေံလဝ်တ္ၚကီု၊ ကဵုဂဝ်ဂၞဴအဲဍိက်ဂွံဒှ်ညိ။

(၆) အဲဍိက်ကလိဂွံကောန်တုဲ  လ္ၚဝ်တှ်အဲဍိက်ၜါဝွံ လ္ပကဵုဗၜါဲညိ။

(၇) ပ္ဍဲကၞိပ်အဲဍိက် သော်သ္ကံဂှ် လ္ပကဵုတိုန်ညိ။

(၈) လမၠိုက်လက်ကၠိုက် ခနှိက်တိ ကၠိခ္ဍက်ဂှ် လ္ပကဵုစပ်ပ္ဍဲသဏ္ဌာန်ဇကုအဲညိ။

(၉) အိုတ်သတ်တၠဒဒိုက်ကီု သီုသတ်မ္ဒးပမၚ်ဓရှ်ေစာံဂိုၚ်သ္ၚိစာတ် ခရိုၚ်ပသဲတံဂှ် နဓဝ်ပညာဇကုအြ ကဵုအဲဍိက်ဂွံဒတိတ်ဗၠးညိ။

(၁၀) ပ္ဍဲသ္ၚိသၟိၚ်သိရိသဥ္ဇယျ  ကြေဲမြာ်ဗြုလလောၚ်ဒၟံၚ် မစိုန်သကီုတဴ ကေုာံကုန်ကွ နၚ်စၚ်ဍိက်သ္ကံ ဂြောဝ်မဖျိုန်ပဏ္ဏကာရ အမာဲကဖျုန်မ္ဒးရးဂှ် ကဵုက္တဵုဒှ်ညိ။

ဣတိဒသဝရံ−န်လွဵုဂၞပ်စိုတ်အဲဍိက်စှ်သာ်ဝွံ ထမှိက်မပြဲကဵုဒှ် ကုအဲဍိက်ညိအဴ၊ တံဝစနံ−န်ဂလာန်ဂှ်၊  သက္ကော−ၚ်သၟိၚ်အိန်၊ သုတွာ−ဂွံမိၚ်တုဲ၊ ဇယမၚ်္ဂလံ−န်မ္ၚဵုဇၞး၊  အဟ−စိုန်သ္ဂးရ။


ယေတေ ဒဿ ဝရာဒိန္နာ မယာ သဗ္ဗၚ်္ဂ  ပသာဗနေ၊  သိဝိရာဇဿ သိဝိတေ၊  သဗ္ဗေတေလစ္ဆာသိစရေ။


“ဘဒ္ဒေဖုဿတဳ−ယွံဂၞကျာ်ဖုဿတဳ၊ ယြဴလွဵုစှ်ပြကာ ဂၞကျာ်ရာဒၞာမိက်ဂှ် လွဵုစှ်သာ်ဝွံ အဲကဵုဂၞကျာ်တုဲ အိုတ်ကဵုလွဵုအိုဿီု ပ္ဍဲသၟိၚ်သိရိသဥ္ဇယျ၊ လစ္ဆာသိ−စိုန်ဂၞကျာ်ကလိဂွံ မဆောတ်ဟွံမွဲရ”

တမတ္ထံပကာသေန္တောသတ္ထာအာဟ။

သတ္တာ−ၚ်ကျာ်၊  တံအတ္ထံ−န်ဟိုတ်၊  ပကာသေန္တော−သၟိက်ပပြာကတ်တုဲ၊  အာဟ−စိုန်သ္ဂးရ။

ဘိက္ခဝေ−ယွံခမဳအရှန်ၜါစှော်လ္ၚီ သၟိၚ်အိန်နာဲဒေဝတဴ တၠသ္ၚိသုဇာတာ ဂလာန်သာ်ဝွံဂးတုဲ သီုမအိုဟ်တၟိုဟ်စိုတ်ဟေၚ် ဇိုန်မ္ၚဵုကဵုဂၞကျာ်တုဲ ဂၞကျာ်သီုမသ္ဇုၚ်သ္ဍိုက် အိုဟ်တၟိုဟ်စိုတ်ဗွဲမလောန်ဟေၚ်  ဒုၚ်မ္ၚဵုသၟိၚ်အိန်ရခမဳတံ။


တုမှေသာဓဝေါ−အိုတ်ကဵုတၠဝါသနာ သာတုဇန်တြုံဗြဴတံညးဂမၠိုၚ်။  သဒ္ဓါယသမ္ပန္နော၊ မစိုန်သကီုတဴ ကေုာံပညာကဵုသဒ္ဓါ တၠဝါသနာတံ ဂါံပလဝ်ဒကာဓဝ်ပ္ဍဲကဵုမဟာဝေသန္တရဇာတ် ပၞောဝ်ဝေသန္တရဇာတ်လ္ၚီဂါထာ တိတ်ဒှ် ၁၃−ခဏ်ဝွံဂှ်။  ဒသဝဵု၊ ဟိမဝန်၊  ဒါနခဏ်၊  ဝနပ္ပဝိုဟ်၊ ဇုဇပဝ်၊  စူဠဝန်၊ မဟာဝန်၊ ကုမာရပဝ်၊ ပဒ္ဒဳပဝ်၊  သက္ကပဝ်၊ မဟာရာဇာပဝ်၊ ဆခတ္တိယျ၊  နဂရပ္ပဝေသန။


လၟေၚ်ဂၞကျာ် ဖုဿတဳ အာတ်လွဵုကဵုသၟိၚ်အိန်ဂှ် တၠဝါသနာတံ ဂွံကလၚ်ပၚ်မိၚ် ပ္ဍဲသက်သမှိၚ် ဒသဝဵု ၁၉−ဂါထာဝွံ တုမှေသာဂဝေါ၊ အိုတ်ကဵုတၠဝါသနာသာတုဇန် တြုံဗြဴတံညးဂမၠိုၚ်။  သုဏာထ၊ တၠဝါသနာတံ ဂပ်ဝ်နွံစိုတ် ကလၚ်ပၚ်မိၚ် အပ္ဍဲကာလဂှ်ရောၚ်မိဂ္ဂး ။



==၂။   ခဏ်ထိုၚ်သးဂြိုပ်ဟိမဝန်==
သာဒသဝရေ ဂဟေတွာ၊  တတော စုတာ မန္ဒရညော။  အဂ္ဂမဟေသိယာ၊ ကုစ္ဆိမှိ ပဋိသန္ဓဂဏှိ။

သာၚ်၊ ၚ်ဂၞကျာ်ဖုဿတဳ မဂိုၚ်လဝ်လွဵုစှ်သာ်  ဇရေၚ်သၟိၚ်အိန်တုဲ နူသွဝ်စုတိစှ်ေကၠုၚ် ဂိုၚ်လဝ်ပဋိသန္ဓိ ပ္ဍဲဂၠံဂဝ် ဂၞကျာ်ဇၞော်သၟိၚ် မဒ္ဒရ လုကဴစှ်ဂိတု ကလိလောန်အာတုဲ  ဗၠးနူဂၠံဂဝ်မိ ဟိုတ် ပ္တုဲလဝ်ဓဝ်ကုသဵု အတိက်တေံတုဲ  ဇကုသၟတ်ဗြဴညံၚ်ညးမဗဗိုဟ်လဝ် ကြက်စၠန်ဗကေတ်ကီု ဟိုတ်ဂှ်ရ ဖုဿတဳ ညးမခုတ်လဝ်ယၟုရောၚ်။


မွဲဟာန်ကလော တွဳဝါရဂမၠိုၚ် ဇၞောဝ်မောဝ်အာတုဲ အာစိုပ်အယုက် ၁၆−သၞာံ၊  ပ္ကၚ်ရၚ်လဝ်ရုပ်သာ် ကျာ်သြဳမပြဲ နွံအဝဲဂၞိၚ် မဂေါဝ်သၞာၚ်သြိုဟ် သပါတဲ ညံၚ်လပှ်စိၚ်၊ ဨရာဝိုန်ကီု လ္ပုဟ်တဲညံၚ်ပၞာၚ်ဗၜန်မ္ၚဵု ဇိုဝ်မုဟ်ညံၚ်ခဝ်ဇဝ် ၊ ကံညံၚ်နုၚ်အဗၠူထဝ်၊ ဒၞေၚ်မတ် ညံၚ်ညးမချူစဳပျး ထမှိက်မဆာဲ၊ သော်ညံၚ်သပးဟိုၚ် နူဂၠးဂတာဇိုၚ် ဒဵုကေနာတ်သော် သကဵုဂၠာဲ ထိုၚ်သးအာဟွံမာန်ဟေၚ်။


အထ၊  ပ္ဍဲကာလဂှ် သၟိၚ်သိဝိရး  တၞဟ်နကောန်ဇကုသဥ္ဇယျ ကေတ်နၚ်သၟတ်ဗြဴဖုဿတဳတုဲ ညးသၞက်ကြကောတ် သကိုဟ်ဍာ်ထပ်တုဲ သၟတ်ဗြဴကဵုသိရိသဥ္ဇယျကဵုသၟုက်နန်ထဝ် သြံက်ဗ္ဒဝ်လဝ်က္ဍိုၚ်ဗ္တာၚ်  ပသၟိၚ်လှိၚ်ဒၟံၚ်ပ္ဍဲသၞာတသိုက် ဂၞကျာ်ဖုဿတဳ မွဲဟာန် အဂ္ဂမဟေသဳ တိုန်ထ္ၜုတ်လဝ်လ္တူကမၠောန် ၁၆−လ္ၚီ ကေုာံသိရိသဥ္ဇယျ သၟဟ်န်တဴကာလဂှ်ရ။


တေနဝုတ္တံ−ဟိုတ်ဒှ်သာ်ဂှ်ရ။  ဂါထာသာ်ဝွံ ကျာ်တွံကဵုနာဲပိုဲ မှာထေရ်သာရိပိုတ် ပ္ဍဲကာလဂှ်ပၠန်ရ။


ဘောသာရိပုတ္တ−ယွံသာရိပိုတ်။  ဂၞကျာ်ဖုဿတဳ ဒှ်ကောန်ဨကရာတ် က္တဵုဒဒှ်ပ္ဍဲဘဝအတိက်တေံဂှ် ဒှ်ဂၞကျာ် အဂ္ဂမဟေသဳ သၟိၚ်အိန်၊  ဘောသာရိပုတ္တ၊ ယွံသာရိပိုတ်  ဂၞကျာ်ဖုဿတဳ နူသွဝ် စုတိစှ်ေကၠုၚ်တုဲ က္တဵုဒှ်ကောန်သၟိၚ် မဒ္ဒရး ပ္ဍဲဂကူဨကရာတ် ပ္ဍဲဍုၚ်စေတုတ္တရနာဂဵု ကေုာံသၟိၚ်သိရိသဥ္ဇယျ သမာဂမိ၊  စိုန်ကၠုၚ်စိုပ် သၟဟ်န် တန်ဒၟံၚ်တုဲ ဂၞကျာ် ဒှ်သ္ဍိုက်သၟိၚ်ရ။


အထ−ပ္ဍဲကာလဂှ်။   သက္ကော−ၚ်သၟိၚ်အိန်ဗ္စာရဏာမွဲရ၊ ပသာ်မဗ္စာရဏာဂှ်ရော၊ “ဂၞကျာ်ဖုဿတဳစှ်ေအာပ္ဍဲဍုၚ်မၞိဟ်တေံ အတိုၚ်မသၟိက်ဂွံလွဵုစှ်သာ်  ဂၞကျာ်အာတ်ကဵုအဲဂှ် လွဵု ၉−သာ်ဍိုက်ပေၚ်တုဲရ၊  လွဵုသၟိက်ဂွံကောန်တြုံမွဲ သီုလကျန် ဗွဝ်ပိုန်  မစိုန်သကီု ကေုာံရုပ်သာ်ကျာ်သြဳဂှ် ဟွံဂွံဍိုက်ပေၚ်ဏီသွံ လွဵုကောန်တြုံဂှ် အဲရနုက်ဗပေၚ်ကဵုဂနကျာ်ညိ”။


သာ်ဝွံ သၟိၚ်အိန်ချပ်ဗ္စာရဏာတုဲ တြးမတ်ဒိပ် သ္ၚေဝ်မွဲရ၊  ညးသ္အာၚ် ဟွံသၟဟ်ရထ  ဗောဓိသတ်မစိုန်ဒှ်တဴ တြုံလ္ၚောဝ်ကျာ် မဒှ်တကံဗ္ဒးသတ္တံဂမၠိုၚ်  အယုက်အိုတ်အာ ပ္ဍဲယဿပတ်ဒိပ်  သၟိၚ်အိန်ညာတ်တုဲ  ပြာပ်အာဇရေၚ် ဗောဓိသတ်တုဲ သာ်ဝွံ သၟိၚ်အိန်သ္ဂးရ။


“သမ္မဒေဝပုတ္တ−ယွံကောန်ဒေဝတဴ  မသၟဟ်ကဵုပိုဲလၟုဟ်ဝွံ အယုက်တၠအဲ ဟုတ်အာပ္ဍဲသွဝ်တုဲရ၊  တၠအဲစှ်ေဗိုတ်ပဋိသန္ဓိ ပ္ဍဲဂၠံဂဝ်ဂၞဴ ဂၞကျာ်ဖုဿတဳရောၚ်၊ ပါရမဳတၠအဲဍိုက်ပေၚ်သ္ဂောံဒှ်ကျာ်ပြဟ်ရောၚ်”သာ်ဝွံ သၟိၚ်အိန်အာတ်အခေါၚ်ကဵုဗောဓိသတ်ရ။


ဗောဓိသတ် ကဵုအခေါၚ်တုဲ ဒေဝတဴ ၆၀−လ္ၚီ သ္အာၚ်အယုက်အိုတ်အာပ္ဍဲသွဝ် ဂိုၚ်လဝ်ပက္ကတိညာန် စှ်ေကရောံ ဗောဓိသတ်ကီု ဂးတုဲ  သၟိၚ်အိန် ပြာပ်အာဋ္ဌာန်ဒၟံၚ်ဇကုရ၊  ဗောဓိသတ်ပၠန်တုန်ရော  စုတိစှ်ေကၠုၚ်နူသွဝ် တန်ဒၟံၚ်  ပ္ဍဲဂၠံဂဝ်ဂၞဴ ဂၞကျာ်ဖုဿတဳ ခါဂး  ကောန်ဒေဝတဴ ၆၀−လ္ၚီဂှ် စှ်ေတန်ဒၟံၚ် ပ္ဍဲဂၠံဂဝ် သမ္ဘာအမာတ် ၆၀−လ္ၚီရ၊  အစောံအဇ္ဇျာသယ တြုံတၠပါရမဳ စှ်ေတန်ပ္ဍဲဂၠံဂဝ်ဂၞဴဂၞကျာ်ဖုဿတဳ ဗက်ဂးကီုရ ပ္ဍဲစိုတ်ဂၞကျာ် သၟိက်ခၞံရုၚ်ဒါန် ၆−ပန်ဒိုဟ်ဍုၚ် ရုၚ်ဒါန်ပန်၊  ဒေါဝ်ဍုၚ်မွဲ၊  ပ္ဍဲပါၚ်တရၚ် မုက်သ္ၚိ  ရုၚ်ဒါန်မွဲ မွဲမွဲရုၚ်ဒါန်ဂှ် သြန်တဴလက်ကသာပ် အၚပ်သၟိက်ဂွံကဵုဒါန် က္တဵုဒှ်ရ။


ပ္ဍဲကာလဂှ်  ဂၞကျာ်ဟီုပ္တီသၟိၚ်သိရိသဥ္ဇယျ  လၟေၚ်အၚပ်ဂၞကျာ်က္တဵုဒှ်ဂှ် သၟိၚ်သိရိသဥ္ဇယျ ကဵုကော်ဗမၞးပြောဟိတ်  ဒၞာဲတီနိမိတ်တံဂှ် ပပူဇဴသကာတုဲ  သၟိၚ်သၟာန် ပြောဟိတ်တံဂှ်ရ၊  ပြောဟိတ်တံမိၚ်တုဲ သှ်ကဵုသၟိၚ်ရ။


“ဒေဝ−ယွံသၟိၚ်ဇၞော်၊  သၟတ်တန်ဒၟံၚ်ဂၠံဂဝ်ဂၞကျာ်ဝွံရအဴ၊  ပ္ဍဲဒါန်ဝွံ ဟွံတရိုပ်စိုတ်သၟတ်ရ၊  သၟတ်ဝွံ မလှိၚ်ဒၟံၚ်ပ္ဍဲဒါန်ရောၚ်မရာတ်”သာ်ဝွံ ပြောဟိတ်တံ လ္ၚောဝ်ပ္တီသၟိၚ်ရ၊ သၟိၚ်မိၚ်တုဲ မိပ်စိုတ်ပူမှ်ဟွံဂံၚ်ပလီု အဇ္ဇျာသယ  အၚပ်စိုတ်ဂၞကျာ်တုဲ ကဵုစဳရေၚ်ရုၚ်ဒါန်တြဴ မွဲမွဲတ္ၚဲ သြန်တဴလက်ကသာပ် ပတုဲတဴဒါန်လၟိုန် ပ္ဍဲကာလဂှ်ရ။


ပတွဵုနူကဵုဗောဓိသတ် တန်ပဋိသန္ဓိတုဲ  ပိုန်ဟာန်ဒြပ်ရတ် နအနုဘဴ ဟဂွံက္တဵုဒှ်ကုသၟိၚ်မွဲလှ်ေဏီဂှ် နအနုဘဴကုသဵုဗောဓိသတ် အိုတ်ကဵုဨကရာတ်ဂမၠိုၚ်  အလုံဂတာဇမ္ဗုဒိပ် ဒးကၠုၚ်ကွာဲ ပဏ္ဏကာရ တမာဲဇမိန် မကမွဲကၠံလ္ၚီု စၟဟ်ကာလရ။


ဂၞကျာ်ဖုဿတဳကီုလေဝ်  မွဲဟာန်ကေုာံတွဳဝါရဂမၠိုၚ်  ပ္ကၚ်ရၚ်လဝ်ဂၠံဂဝ် ဍိုက်ပေၚ်စှ်ဂိတုတုဲ သၟိက်ဂွံဗဵုသကဴဍုၚ် ပ္တီသၟိၚ်သိရိသဥ္ဇယျရ၊  သၟိၚ်သိရိသဥ္ဇယျတုန်  ကဵုဖျေံအသံကဵုခၞံသဗာန်ရ၊  ဗဝ်တိဗက်ဂစာန်တက် ရာဇာဓမာတ် သာတ်ပ္ကဴဓုပ်သ္ဍဴ  ပ္ကဴမြမောဝ်ဇၞောဝ်အလာံရာဲတံၚ်ခေါၚ် ကဵုသြံက်ဗ္ဒဝ်လဝ် မုက်သဗာန်ၜါဒိုဟ် ကွဳရတ်ကဵုဂ္ညိလဝ် လၟေဟ်ဍုတ်မြာ် စာၚ်ကၠိုက် သဝဝ်ဇာဗြောန် ဗြုဇရန်ဇရာဒၟံၚ် ညံၚ်ကဵုတွိၚ်ဒိပ်ကီု။


ဂၞကျာ်တိုန်တန်ဒၟံၚ် ပ္ဍဲကွဳရတ်ဂှ်တုဲ ဇက်အာဂတသၟိၚ်သိရိသဥ္ဇယျ ဍိုက်ပေၚ်တဴကဵု စိၚ်ဇၟူဗ္ဒဝ်က္ဍိုၚ်ဗ္တာၚ်  သီုဖံမံၚ်ဒဝိုဝ်ခရာ  ယာတြာလအာ ဨကရာတ်ဗက်အာကြဴကြဴကွဳရတ်ရ၊  ပ္ဍဲဂၞကျာ်မဗဵုအာဍုၚ်ဂှ် အာစိုပ်ဒေါဝ်သဗာန် ညးလွေဟ်ညးဗၞိက်ဂှ် ဂဝ်ဂၞဴဂၞကျာ် သၟိက်ဂတးသ္ၚေဝ်ပတ္တဝါထဝ် ပ္ဍဲသဏ္ဌာန်သနာတသိုက်  ပ္တန်အိန်ရဳယာပိုတ် ဟွံတန်တုဲ  ကဵုအာပ္တီသၟိၚ်ဇၞော် သိရိသဥ္ဇယျရ။


သၟိၚ်တုန်ကဵုဗဒိုအ်ဖံမံၚ်စိၚ်ချေံ  မၞိဟ်ညးသ္ဇၚ်ဝၚ် ဆၚ်စှ်ေဖျေံအသံကဵုခၞံဗြုတာဲဗွဲမပြဟ်တုဲ  ဒးမုသုံကျာဂဝ်မပိုတ်ဂတးအာ ပ္ဍဲချိုန်ခဏဂှ်၊ ပုတ္တံ−န်ကောန်၊  ဝိဇာယိ−စိုန်က္တဵုဒှ်ကာလဂှ်ရ၊  တေနဝုတ္တံ−ဟိုတ်ဒှ်သာ်ဂှ်ရ၊  ဂါထာသာ်ဝွံ ကျာ်တွံ ကဵုနာဲပိုဲ မှာထေရ်သာရိပိုတ် ပ္ဍဲကာလဂှ်ရ။

'''ဒသမသေတရယိတွာ၊  ကရန္တိပုရံမဒက္ခိနံ၊  ဝေဿာနံ ဝိတ္ထဳယာမဇ္ဇျေဇနေသိ ဖုဿတဳမမန္တိ။'''

ဘောသာရိပုတ္တ−ယွံသာရိပိုတ်၊  လုကဴစှ်ဂိတု ဂၞကျာ်ဖုဿတဳ မပ္ကၚ်ရၚ်လဝ်ဂဝ်ဂၞဴတုဲ ကြဴဝွံဂၞကျာ် သၟိက်ပဒက်သိုန်ကဵုဍုၚ်တုဲ ပ္ဍဲကဵုအကြာသြော်သဗာန် ညးလွေဟ်ဂှ်၊  မံ−န်အဲ၊ ဇနေသိ−စိုန်က္တဵုဒှ်ရ။


ဗောဓိသတ် တြုံတၠပါရမဳ သၠးနူဂဝ်ဂၞဴမိတုဲ က္တဵုဒှ်မၞိဟ်ဗက်ဂးကီုရ၊ မုက္ခဝါသ္ဇုၚ်ဒစၚ်ဗ္ၜဝ်ဒၟံၚ် ညံၚ်ကဵုဒ္ၚောဝ်ထဝ်ညးမပေါတ်လဝ်ကၠံဝါ  လ္ၚီဝါကီု၊  မၠာဲမတ်ၜါ သ္ၚီတိုန်မုက်ဆာဲမိ၊ ပၠးတဲအာတ်ဒြပ်သၟိက် ဂွံကဵုဒါန်တုဲ ဂါထာသာ်ဝွံ သ္ဂးရ။


“ဘောဂုန္နပတိ−ယွံမိတၠဂုန်၊  မမိက်ကဵုဒြပ်ညိညနွံကီုဟာ၊  အဲသကဵုဒါန် ကုတမၠၚ်လအာတ်ညိ၊  မိနနုက်ဗပေၚ်ဒတုဲစိုတ်အဲညိ”ဂးတုဲ မိတၠဂုန်ဗြဴ  ဟဂံၚ်ပလီုအဇ္ဇျသယကောန်ရ၊ ထဝ်လ္ၚီမွဲဖျေဲ စွံပ္ဍဲတဲကောန်ကဵုပ္တုဲဒါန်ရ၊  ချိုန်မက္တဵုဒှ်မၞိဟ်  သၠးနူဂၠံဂဝ်မိဗက် ပံက်ပါၚ်ဟီုဂလာန်ဂတးကဵုမိဒှ်မ္ဂး ဒှ်ပိဘဝရ။


ကာလမဒှ်မဟောဟ်သဓ သ္ကေံပ္တိတ်နၚ် ဂဥုဲဒိပ်ကဵုကုမိ ယဲကၞိပ်သရိဝဍ္ဎနသေဋ္ဌဳ ဗၠးအာဂှ် ပံက်ပါၚ် ဟီုဂလာန်  ဂတးကဵုမိဒှ်ကီု ပ္ဍဲကၞတ်ဘဝ  ကာလမဒှ် သိဒ္ဓတ္တကုမာ သၠးဗၠးနူဂဝ်မိ ထပှ်ဂါံ ဒစာံလၟာ်တွာ်တိတ်အာတုဲ ယိုက်စနန်တဲမွဲတုဲ မွဲဂါထာကြီုတိုန်ကဵုမိရ၊  “ယွံမိ−အဲမွဲ ဇၞော်ပြဲလောန်ရ”ဂလာန်ဝွံ ကြီုကဵုမိရ။


ပ္ဍဲကာလမဒှ် ဝေသန္တဝ် အာတ်ဒြပ်ပ္တုဲဒါန် ဟီုကဵုမိဂှ် ဟိုတ်က္တဵုဒှ်ပ္ဍဲသြော် ညးလွေဟ် ဝေသန္တဝ် ညးမခုတ်လဝ်ယၟု ကာလဂှ်ရ။  တေနဝုတ္တံ−ဟိုတ်ဒဒှ်သာ်ဂှ်ရ ကျာ်တြဲတွံဂါထာ ကဵုနာဲပိုဲမှာထေရ်သာရိပိုတ်သာ်ဝွံ ပၠန်ရ။


နမယှံ မတ္တိကံနာမ၊  နစပေတ္တိကသံဘဝံ။  ဇာတောမှိ  ဝေတ္ထဳယာ၊ တသ္မာ  ဝေဿန္တရော  အဟန္တိ။


သာရိပုတ္တ−ယွံသာရိပိုတ်  ကာလပိုဲမဒှ် ဝေသန္တဝ်တေံဂှ် ယၟုၚ်ကၠုၚ်နူ ဂကူသၟိၚ်မိသၟိၚ်မပိုဲဟွံသေၚ်  ဟိုတ်မက္တဵုဒှ်ပ္ဍဲသြော် ညးလွေဟ်တုဲ ဝေသန္တဝ် သၟိၚ်မိသၟိၚ်မ ပိုဲမခုတ်လဝ်ယၟုရောၚ်။


ပ္ဍဲတ္ၚဲဗောဓိသတ်မဒှ်မၞိဟ်ဂှ် စံၚ်ကမၠံၚ်ဗြဴ  ကလာၚ်စဴကၠုၚ်နူဂြိုပ် ဟေမဝန်တေံ ကုသဵုနိမန်ဖျဴနၚ် မကၠုၚ်သၠးလဝ်ကောန်စိၚ်ဗ္တာၚ်မွဲ ပ္ဍဲမုက်တရၚ်မ္ၚဵုတုဲ ဇကုစ္ဍးတိတ်အာရ၊  ဟိုတ်ဒှ်စိၚ်ဗစဲဒါန် ဗောဓိသတ်စိ  စိၚ်ရတ်ပစ္စယနဂဵု ညးမကဵုလဝ်ယၟုရောၚ်။


ဗောဓိသတ်ပၠန်တုန်ရော  မိမိန်ဒၞာဲမၞုံကဵုဒုဟ်သၠုၚ်သဝ်ကြောံဇြာဲ ဒျိုၚ်ဗ္တာၚ်  ညးရုဲစှ်ဂၠဟ်တုဲ မိမိန်မၞုံဗၞတ်တြဴစှော်ပန် ကဵုဥပ္ပကာ ဗောဓိသတ်ရ၊  ခါသၟတ် ၆၀−လ္ၚီ က္တဵုဒှ်မွဲတ္ၚဲကရောံဗောဓိသတ်ဂှ် မိမိန်မွဲမွဲ ကဵုဥပ္ပကာအိုတ်ရ။


ဗောဓိသတ်တြုံ တၠပါရမဳကျာ်တုန်  မွဲဟာန်ကေုာံသၟတ် ၆၀−လ္ၚီဂှ် ဇၞော်မောဝ်အာ အယုက်အာစိုပ် ၄−သၞာံ ၅−သၞာံဂှ် သၟိၚ်မခၞံကဵုဂွါမာလေဝ် ကၟက်ကံ မၞုံၚုဟ်ထဝ်မွဲလက်ကသာပ် ဗောဓိသတ် ဂိုၚ်ပ္တိတ်နူကဵုကံ  ကဵုဒါန်ကုမိမိန်ရ၊  မိမိန်ဂှ် ကဵုပၠန်ကုဗောဓိသတ် ဗောဓိသတ်ဟွံဂိုၚ်ကေတ်တုဲ  မိမိန်တိုန်ပ္တီသၟိၚ်ရ၊  သၟိၚ်မိၚ်တုဲသ္ဂးရ။


“ကောန်အဲကဵုကုမၞးတံ ဗဗွဲဓဝ်ကဵုဒှ်ညိ”သာ်ဝွံ သၟိၚ်ဂးတုဲ  သၟိၚ်ကဵုခၞံတၟိပၠန်ရ၊ နနဲသာ်ဝွံ ဒှ်ဒဵုဒစိတ်ဝါဟေၚ်  ဗောဓိသတ် ကဵုကုမိမိန်ရ။


အထ−ပ္ဍဲကာလဂှ်။  အယုက်ဗောဓိသတ် အာစိုပ်ဒစာံသၞာံဂှ်  သ္တိတ်တန်ဒၟံၚ် ပ္ဍဲသၞာတသိုက်တုဲ သာ်ဝွံကသပ်က္တဵုဒှ်ရ၊  “တွဵုဒါန်အဲအိုဿီုဝွံ  ဒှ်ဗဟိရဒါန်ရောၚ်၊ ဒါန်ဂှ်ဟွံကြိုက်ကဵုစိုတ်အဲဏီ  အဇ္ဇျတ္တိက ဒါန်အဲ သၟိက်ဂွံကဵုညိ၊ ယြဴပူဂဵုမွဲသ္ဂး ဟာဲဝေသန္တဝ် ပဍိက်ဗက်ကရဴအဲရ၊  ဟာဲဝေသန္တဝ်  ဆီဖျုန်စၞာံဇကု သပါတဲ သတုံဇွ ဖျုန်ဂြိုဟ် ဂဍောန်မတ် ကဵုဒါန်ကုအဲရ၊ ဍေံသ္ဂးမ္ဂး၊  ဒဒါမိ−ပ္ဍဲအဲသကဵုဒါန်ကုလအာတ်ဂှ်ရ” ကသပ်သာ်ဝွံ ဗောဓိသတ်ချပ်တဴကာလဂှ်ရ။


တေနဝုတ္တံ−ပ္ဍဲချိုန်ခဏဗောဓိသတ်ချပ်ဂှ် ဟိုတ်က္တဵုဒှ် ကၞုက်ကၞာဲ အသဝ်ကသဳတိတၟံ တ္ကံမှာသၟိတ်ဂှ် ဂါထာသာ်ဝွံ ကျာ်တြဲတွံကဵုမှာထေရ်သာရိပၠန်ရ။


သာရိပုတ္တ−ယွံသာရိပိုတ်။  ပ္ဍဲကာလမအာစိုပ် ဒစာံသၞာံဂှ် အဲဂ္ဇံဒၟံၚ်ပ္ဍဲပြာသာဒ်တုဲ တၞဟ်နသၟိက်ကဵု  အဇ္ဇျတ္တိကဒါန် ချပ်တဴရ၊  မမိကဵုလအာတ်မွဲ ယဝ်သ္အာတ်ဆီ စၞာံ ဖျုန်ဂြိုဟ် ဂဍောၚ်မတ်အဲကီု   အဲသကဵုဒါန် ကုပူဂဵု မမိက်ကဵုလအာတ်မွဲ ယဝ်သ္အာတ်ဇကုအဲမ္ဂး ပတွဵုနူတ္ၚဲဝွံတုဲ သဘဴဒါန်ဟဂွံဂတးပၠန်  ဟွံတန်ဒၟံၚ် ပ္ဍဲကမၠိုက်ဓဝ်  မဂမ္တက်ရဴကသဳတိဟမာန်  မဖှ်သာ်ဂှ် အဲဒှ်ဍိက် ပူဂဵုဂှ်ရ၊  ရဴဝွံ အဲလၟိၚ်ပ္တီတုဲ ဇကုပူဂဵုဂှ်ပဍိက်ရ၊  ပ္ဍဲချိုန်ခဏ အဲမချပ်ဂှ် တိဇၞော်မၞုံသတီုၜါလက်ယောဇနာကဵုပန်လဟုတ်ပရဲ ညံၚ်ဇမူမကြအ်ကၠေံကီုချဳတိုန်ရ၊  သၟိၚ်တၟံသိန္နရာတ် ညံၚ်တ္ၜဝ်မ္ဒးပၟတ်  ဍိုန်လၟောဝ်စှ်ေကၠုၚ်ဗွဲဒိုဟ်ဍုၚ်စတုတ္တရနာဂဵုရ။


ပ္ဍဲကာလဗောဓိသတ်  အယုက်အာစိုပ် စှ်တြဴသၞာံဂှ် အိုတ်ကဵုကွတ်အိုဿီု  နဒြဟတ်ပညာအာစိုပ်ဒတုဲတုဲ  သၟိၚ်မသၟိက်ဇိုန်ကဵု ကၟိန်ဍုၚ်ချပ်ကေုာံဂၞကျာ် ဖုဿတဳရ၊ “သၟတ်ဗြဴမဒ္ဒဳ မဒှ်ကောန်တရကောမိ၊  နူမဒ္ဒရး ညးရၚ်တၠုၚ်တုဲ လ္တူမာတုဂါံစှ်တြဴလ္ၚီ တိုန်ထ္ၜုတ်စွံလဝ် သီုညးၜါ ဒုၚ်ရာဇာဘိသေခ  ပဨကရာတ် သမုက်နန်ထဝ်  ဒလဝ်က္ဍိုၚ်ဗ္တာၚ် နွံကဵုကြဳဇှ်  ဒယှ်တှ်ပိုန်ဟာန် လလောၚ်တရးအာ အလုံဂၠးဂတာဇမ္မုဒိပ် သီုညးၜါသၟဟ်န်တဴရ။


ပတွဵုနူဗောဓိသတ် အယုက်အာစိုပ် စှ်တြဴသၞာံ ဂွံပ္ကၚ်ရၚ်ကၟိန်ဍုၚ် မွဲမွဲတ္ၚဲ  သြန်တြဴလက်ကသာပ် ကဵုဒါန်ကြဴဝွံ ဂၞကျာ်မဒ္ဒဳ ကလိဂွံကောန်တြုံမွဲ  ကာလသၠပဋိသန္ဓိ ဟိုတ်ဒုန်ကဵုဇာထဝ်  ဇာလဳညးမကဵုလဝ်ယၟုရောၚ်၊ ဇာလဳဆမကွာ်ဒှ်ဂှ် ကောန်ဗြဴမွဲက္တဵုဒှ်ပၠန်ရ၊ ဟိုတ်မဒုၚ်လဝ်ကဵုသၞာံဗြန်ကဏှာဇိုန်မခုတ်လဝ်ယၟုရောၚ်၊ ဗောဓိသတ်ပၠန်တုန် မွဲဂိတု တြဴဝါသဂါပ်ပေတ်လှာဲ စိၚ်ဇၞူပစ္စယနာဂဵု သီုကဵုဂ္ညိ  အနဂ္ဃထပှ်ပြကာ တိတ်သ္ၚဳရုၚ်ဒါန်ဇကုစၟဟ်ဟ်ကာလရ၊ တေနဝုတ္တံ−ဟိုတ်ဒဒှ်သာ်ဂှ်ရ၊ ဝုတ္တံ−စိုန်ကျာ်တြဲတွံ၊  ဂါထာမြဴသာ်ဝွံ ကျာ်တွံကဵုနာဲပိုဲ မှာထေရ်သာရိပိုတ်ရ။


အဍ္ဎမာသေ ပဏ္ဏရသေ၊ ပုဏ္ဏမာသေ ဥပေါသထေ။  ပစ္စယံ နာဂ  မာရုယှံ၊  ဒါနံ ဒါတုံ ဥပါဂမိ။  ။


ဘောသာရိပုတ္တ−ယွံသာရိပိုတ်၊ သၟိၚ်ဝေသန္တဝ် ပ္ဍဲလ္ပာ်ဂိတုစှ်သုန်စွေက်ကီု ပ္ဍဲတ္ၚဲသဳဗပေၚ်ဥပုဟ်ကီု တိုန်ဍိုက်စိၚ်ပစ္စယနာဂဵုတုဲ  တၞဟ်နသၟိက်ကဵုဒါန်၊  ဥပါဂမိ၊  စိုန်ပြာပ်အာ ရုၚ်ဒါန် စၟတ်ကာလရ၊  တဒါကာလေ၊  ပ္ဍဲကာလဂှ် သၟိၚ်က္တဵုဒှ် ပ္ဍဲဍုၚ်ကလိၚ်ကရးတေံ ဗြဴဟွံဂူသတ်သြောံဟွံဍိုက်ပေၚ် ကၞောဝ်က္တဵုဒှ် မၞိဟ်ဂမၠိုၚ် ဂွံဂယိုၚ်လမျီု ဟွံသၟဟ်ရထ ဒမၠကမၠတ် ဂံၚ်တသိုၚ်ပၠံၚ်ဗာ် စရၚ်သ္ကံ ဗွဲမလောန်ရ၊ ညးဍုၚ်ဂမၠိုၚ်  ကၠုၚ်ကောံမွဲဟာန် ပ္ဍဲမုက်ရၚ်သၟိၚ်တုဲ သာ်ဝွံလ္ၚောဝ်ပ္တီသၟိၚ်ရ။


“ယွံမဟာရာဇ  ယွံဒဒိုက်ပိုဲသတ်ဂမၠိုၚ် မက္တဵုဒှ် အဓိကဵုသ္ကာတ်မြဟ်လောန်က္ဍၚ်သန် မရာတ်တုန် ဓဝ်သၟိၚ်စှ်ပြကာမၚ်မွဲကဵုက္ဍၚ်ညိ” သာ်ဝွံ ဇန်တံဂမၠိုၚ် ညးလ္ၚောဝ်ပ္တီသၟိၚ်ဍုၚ်ကလိၚ်ကရးရ၊  သၟိၚ်မိၚ်တုဲ  ဖ္အောဝ်ဖျဴညးဍုၚ်ဂမၠိုၚ်တုဲ သၟိၚ်ဒဂိုန်သဳဥပုဟ် မၚ်မွဲတဴဓဝ် သၟိၚ်စှ်ပြကာ လုကဴထပှ်တ္ၚဲ ၜိုန်သၟိၚ်မၚ်မွဲတဴကီု ဗြဴဟွံဂူတုဲ  သၟိၚ်ပ္တီညးဂမၠိုၚ်ရ။


“ဘန္တော−ယွံမၞးတံ၊  ၜိုန်အဲမၚ်မွဲတဴ ဓဝ်သဳလသၟိၚ်စှ်ပြကာကီုလေဝ် ဗြဴဂူဟွံသၟဟ်ရထ ပသာ်ပိုဲသ္ပဒးရော”သၟိၚ်သၟာန်ညးဂမၠိုၚ်ရ၊ ညးဍုၚ်ဂမၠိုၚ်သ္ဂးရ၊ “ဒေဝ−ယွံတၠညး တၞဟ်နသကဵုဗြဴဂူ မရာတ်ဟွံသၟဟ်ရထမ္ဂး  မွဲသာ်တုန် ပ္ဍဲဍုၚ်စေတုတ္တရနာဂဵုတေံ သၟိၚ်ဝေသန္တဝ် ဣတေံလှိၚ်ဒၟံၚ်ပ္ဍဲဓဝ်သဒ္ဓါ ပတၠစိၚ်ဗ္တာၚ်မွဲ အရာဒၞာဲဂှ်စိၚ်ဗ္တာၚ်ဂှ် ဂတအာဗြဲဒးဂူဒှ်ဇၞောဝ်တသိုက်  သတ္တံဂမၠိုၚ်ရောၚ်၊  မရာတ်ဖ္အောဝ်စကာဗမၞး ကဵုအာအာတ်သ္ဂောံနၚ်မ္ဂး  ပိုဲဍိက်သတ္တံဂမၠိုၚ် သ္ဂောံဗၠးနူဒဒိုက်ကၞောဝ်ရောၚ်အဴ” ဂလာန်မြဴသာ်ဝွံ ညးဂမၠိုၚ်သ္ဂးရ။


သၟိၚ်မိၚ်တုဲသ္ဂးရ၊ “သာဓု သာဓု ဒးရးသန်ရ”သၟိၚ်မိၚ်ဂလာန်ညးဂမၠိုၚ်တုဲ ကော်နၚ်ဗမဒးဒစာံရ၊  ရာမ−ဓဇ−လက္ခဏ−ဇာတိမန္တရ−သုဇာတာ−သုယမာ−သုနန္ဒ၊ ပၞောဝ်ညးဒစာံ ရာမမွဲ ဒှ်ညးဇၞော်၊  တက်တြိနုတ်စၞာဲ၊ ဇုက်သုတ် ဝက်ဒုရာကာန်ရပ်ဒစုန်ဒုန်ကၞုသၚ်သၠသိုတ်  အိုတ်ဇွောံဇွောဝ် ပုၚ်မောဝ်နာဍူခဴကြေပ်တုဲ ဗဗွဲလၟေၚ်အာစိုပ်ဍုၚ်စေတုတ္တရနာဂဵုတုဲ ပပြဘိုက် ပ္ဍဲရုၚ်ဒါန်ဂှ်တုဲ ကာယဇကုမတ္ၜန်တ္ၜောဲတဴ ကေုာံလက်ကၠိုက်ခမှိက်တိတုဲ စအးကၠေံတုဲ ပ္ဍဲတ္ၚဲယးဂတ ဗမၞးသၟိက်အာတ်စိၚ် သၟိၚ်ဝေသန္တဝ်ရ။


ပ္ဍဲကာလဂှ် သၟိၚ်ဝေသန္တဝ် တိတ်အာရုၚ်ဒါန်ဂှ် ဗမၞးကၠုၚ်စိုပ်တရၚ်ဗၟံက်ကီုရ၊  သၟိၚ်ဝေသန္တဝ်ကီုလေဝ်  “အဲသ္အာသ္ၚေဝ်ရုၚ်ဒါန်ညိ”ဂးတုဲ  ဟုံဗၠိုပ်နူကဵုဂယးတုဲ ပပြဘိုက်ဘောဇိုန် မၞုံကဵုရှ်မကမွဲပြကာ  သၟိၚ်သီုပြဝါ ပြာပ်အာတုဲ ပ္ဍဲလ္တူက္ဍိုပ်စိၚ်ဇၟူမပြဲ အာစိုပ်တရၚ်ဗၟံက်ရ၊ ဗမၞးတံဂှ် အာတ်အခေါၚ်မသ္အာတ်စိၚ် ပ္ဍဲတရၚ်ဗၟံက်ဂှ် ဟိုတ်ပၟၚ်ပမွဲ ဗဵုလဗးညးဂၟံၚ်သ္ဇၚ်ဝၚ်တမၠၚ်လအာတ်မိန်ဓဇန် တ္ၜန်တ္ၜောဲဂၠိုၚ်သန်  ဟကလိဂွံအခေါၚ်တုဲ  ဗမၞးဒစာံ ကၠောံအာတရၚ် သမၠုၚ်ကျာ ပ္ဍဲပဒေသမသၠုၚ် ဟဂွံသ္ၚောဲနူတရၚ် ဒတဴဒၟံၚ်တုဲ ပ္ဍဲကာလဂှ် သၟိၚ်ဝေသန္တဝ် မကၠုၚ်တရၚ်သမၠုၚ်ကျာဂှ် ဍေံတံပၚ်ပ္တိုန်တဲတုဲ သာ်ဝွံသ္ဂးရ။


“ဇယျတုဒါနံ−ဇယျဒါနံ−−ယွံဨကရာတ် ဇမၞးဒါန်ညိ ဇမၞးဒါန်ညိ”ဂလာန်သာ်ဝွံ သ္ဂးရ၊ ဗောဓိသတ်ညာတ်တုဲ ဗမၞးဒစာံဒတဴဒၟံၚ်ဂှ် ဖ္အောဝ်ဏာစိၚ် နတရၚ်ဂှ်တုဲ သၟိၚ်ဝေသန္တဝ် မွဲဂါထာ သ္ဂးကဵုကုဗမၞးကၠာရ။


ပရုဠ  ကစ္ဆ နခါလောမာ၊ ပၚ်္က ဒန္တာရ ဇဿိရာ။  ပဂ္ဂယှ ဒဒ္ဓိဏ ဗဟုံ၊ ကိံမံ  ယာစန္တိဗြဟ္မဏာတိ။


“ယွံတၠအဲတံ  မၞုံသော်က္ဍိုပ်ကၞိပ်မဂၠိုၚ်  မၞုံၚေက်မဂွုသ္အး  မၞးတံမလၟုဲလၟေက် ကေုာံလက်ကၠိုက်ခနှိက်တိလလးတဲသတုံ မူရဴဝတ္ထုမွဲအာတ်အဲရော”


တံ သုတွာ တွံ အဟံသု၊  ရတနာဒေဝ  ယာစမိ၊  သိဝိနံ  ရတ္ထဝဍ္ဎဓံ၊ ဒဒါဟိ ပဝရံ နာဂံ၊ ဣဿဒန္တံ ဥရုလဝံ။


“ဒေဝ−ယွံတၠညး၊   ပ္ဍဲဍုၚ်ကလိၚ်ကရးတေံ  ဟိုတ်ဗြဴဟွံဂူ  ကၞောဝ်ကၠောဝ်ဗျဵုက္တဵုဒှ်ဗွဲမလောန် စိၚ်ရတ်မရာတ်ဝွံ  နွံကဵုဂုန်ဒယှ်တှ်  လေပ်ဖျိုက်သတ် လေပ်ခၞံပ္တုဲမြမောဝ်  ကဵုသတ္တံဂမၠိုၚ် မၞုံမုဟ်ဒြၚ်ၜါ  မတုပ်တဴရဴပ္ကဴဇဗ မသၟဟ်ရထ  မလေပ်လၞိန်ဗပိန်ကၠေံသတြု စိၚ်ရတ်မပြဲဝွံ  ပိုဲဍိက်သ္အာတ်ရအဴ၊  စိၚ်ရတ်ဝွံ ယဝ်မရာတ်သ္ဂောံကဵုဒါန် ကဵုပိုဲဍိက်မ္ဂး  အတိုၚ်ရာဒၞာ  ညံၚ်သမာတ္ၚတၠဒယှ် ဒိုဟ်ဒစာံစ္ဍာံ အရှောဲ ရဴမဆောတ်အာဟမွဲရမရာတ်”  ဗောဓိသတ်မိၚ်တုဲ သာ်ဝွံချပ်ရ။


“အဝဲအဲမပ္တံကဵုကၞိပ် အဇ္ဇျတ္တိကဒါန် အဲသၟိက်ကဵုဒါန်ရောၚ်၊  ဗမၞးတံဝွံ ဗဟိရဒါန်ရောၚ် မအာတ်တဴသွံ၊  အဲရနုက်ဗပေၚ်ကဵုစိုတ် ဗမၞးတံညိ” ရဴဝွံချပ်တုဲ သီုမတဴလ္တူက္ဍိုပ်စိၚ်ဂှ် ဂါထာသာ်ဝွံ သ္ဂးရ၊ “ဘောဗြဟ္မဏ−ယွံကလောဗၞး ပ္ဍဲကာလလၟုဟ် အဲချပ်လဝ်တုဲ  နူကဵုပြာသာဒ်တေံရ၊  အဲကၠုၚ်စိုပ်ပ္ဍဲဋ္ဌာန်ရုၚ်ဒါန်ဝွံ ဗမးတံတီဟိုတ်အဲတုဲ တၞဟ်န သၟိက်အာတ်ဒါန်မၞးတံကၠုၚ်စိုပ်အဲ စိုပ်ဒတုဲစိုတ်အဲကွေံသွံ၊ သြကသပ်အဲဍိုက်ပေၚ်ကွေံသွံ၊ ဒါန်မပြဲ အဲဟွံဂွံကဵုကိုပ်ကၠာဏီဂှ် ပ္ဍဲတ္ၚဲဝွံ အဲကဵုဒါန်မပြဲ ကုဗမၞးတဴရ”


“ဘောဗြဟ္မဏ−ယွံဗမၞး ပ္ဍဲတ္ၚဲကီု  ယဝ်တမၠၚ်လအာတ်ကၠုၚ်စိုပ်မ္ဂး  ပိုန်မ္ဒးဂၞပ်ဂှ်ကလိဂွံတုဲ  သီုကဵုမပေၚ်ဂၞပ်စိုတ်တုဲဟေၚ် ဂွံတဴရ၊  ဒါန်သၞာတသိုက်  ဂၠိက်ယာတ် ဒါန်ပုၚ် ဒါန်ဍာ်  အဲပ္တုဲတဴဟဂွံသ္ဂုတ်  အဲဒ္ဂူတဴကဵုဒါန်ရောၚ်၊  ဒါန်မဇၞော်မဖှ်သာ်ဂှ် စဵုကဵုလ္အိတ်လမျီုကဵုဒှ်ကီု၊ ဟဒှ်သ္ဍိုက်အဲမ္ဂးဂှ်  ဟွံဒှ်ရ၊  ဒြပ် သြောံ သ္ၚု  အဲစၞောန်ထ္ၜးတဴဂှ်  ဒှ်သ္ဍိုက်အဲဟသေၚ်  ပညာသဗ္ဗညုတညာန်  ဒှ်သ္ဍိုက်အဲရောၚ် ဟိုတ်ဂှ်ရ  အဲမကဵုဒါန် ဒြပ်မပြဲရောၚ်”


“ဘေဗြဟ္မဏ−ယွံဗမၞးတံ  အာတ်ဒါန်စိၚ်ဇၟူအဲ ဍေံမပြဲတဴဋ္ဌာန်ပိ မတွံဂး၊  မတ်၊ ကတောဝ်၊ ကၟံၚ်၊  ဍေံမပြဲ မၞုံဒြၚ်မဍိုက်ပေၚ်တဴ ဂပ်ဝ်လှိၚ်စိုတ်  ဒှ်ယာန်လအာ သၟိၚ်ညးစွံပ္တန်လဝ် ပ္ဍဲဋ္ဌာန်စိၚ်မ္ၚဵု စိၚ်ရတ် မဖှ်သာ်ဂှ်  အဲသကဵုဒါန် ကုဗမၞးတံရ၊ နကမၠိုက်စိုတ်ဂမ္တက်ဂှ် အဲဟွံဂွံဒှ် ဒဇပ်ဇတဝ်ရ၊  အဲဟွံဂွံဆေဝ်ဒဝ်တမၠၚ်လအာတ် ကၠုၚ်စိုပ်တဴဂှ် ဒါန်အဲဒဂိုန်လဝ်ဂှ် လ္ပကဵုလီုအာညိ၊ အဲဒါန်စိၚ်ဇၟူဂှ်ရ နစိုတ်မဂမ္တက်ဂှ် အဲဟွံချပ်ရ၊ ယြဴဒြပ်မွဲ မၞးတံအာတ်ကဵုအဲရ၊ အဲဟွံဂြောပ်ဗ္ဒန်ဒြပ်  မစၞောန်ထ္ၜးဂှ်  အဲလှိၚ်စိုတ် ပ္ဍဲဒါန်စိၚ်ဇၟူမပြဲဒၟံၚ်ဌာန်ပိစွံ မၞုံဒြပ်ဂပ်ဝ်လှိၚ်စိုတ် အဲကဵုဒါန်ကုဗမၞးတံရ။


ဘက္ခဝေ−ယွံခမဳတံ၊  သၟိၚ်ဝေသန္တဝ် မဒှ်ဒတုဲမြမောဝ်  ညးသိရိရးဂမၠိုၚ် စာ်စဍးအာ နူဓဝ်မဇ္ဇျိရ၊  ပ္ဍဲကုသဵုမနွံကဵုတွဵုတွေတ်စာဂ  သၠးပွးစှ်ေနူစိၚ်ဇၟူတုဲ ကဵုဒါန်စိၚ် ကုဗမၞးတံဂှ်ရ ခမဳတံ။ ဘိက္ခတေ−ယွံခမဳတံ၊  ဗမၞးပဒတဴပ္ဍဲရးကလိၚ်ကရးဂှ်  ပြာပ်ကၠုၚ်ကဵုအဲရ၊ တုဲဗမၞးဒစာံ အာတ်စိၚ်အဲရ၊  ပ္ဍဲဇၞးပိုတ်ဂှ် ဟိုတ်ဗြဴဟွံဂူ  ကဏောဝ်ဗယိုဝ် က္တဵုဒှ်ဇၞော်ကဵုဒြဟတ်က္ဍၚ်သန် ပ္ဍဲဗ္တံကီု  ပ္ဍဲတ္ၚဲကီု ယဝ်ရတမၠၚ်လအာတ်ကၠုၚ်စိုပ်အဲမ္ဂး အဲရနုက်ဗပေၚ်ကဵု စိုတ်လအာတ်ဂှ်ရ။


“အဲကဵုဒါန်စိၚ်မပြဲဗ္တာၚ်သ္အး ကဵုကုဗမၞးတံရ”ဂးတုဲ တဲဇွိဗောဓိသတ် ရပ်လဝ်လပှ်စိၚ်မတုပ်တဴ ရဴမန်သြန်  တဲသတုံသ္ဂန်ဍာ်ပလၚ်ကာထဝ်  ရာဒနာပညာ  သဗ္ဗညုတညာန်တုဲ  သကိုဟ်ဍာ် ကဵုဒါန်စိၚ်မပြဲ ကဵုကုဗမၞးရခမဳတံ၊ ချိုန်ခဏဂှ် ဗောဓိသတ် ကဵုဒါစိၚ်ဗ္တာၚ်မပြဲဂှ် မွဲလှ်ေပၠန်တုန် ပ္ဍဲကာလဂှ် တိဇမၞော် မနွံတဝ်စရှ်ဂြိုပ်ပန် မတန်တဴ ပ္ဍဲကာလလ္ဝူက္ဍိုပ်တၟံသိန္နရာတ် ချဳတဴရ၊ သၟိၚ်တၟံသိန္နရာတ်လၟောဝ်စှ်ေကၠုၚ် ဗွဲဒိုဟ်ဍုၚ်စေတုတ္တရနာဂဵု ပ္ဍဲကာလဂှ်ရခမဳတံ။


အထ−ယာံဆဂှ်ဟသေၚ်ပၠန်တုန်  သီုကဵုဂ္ညိဂ္ညာတ်စိၚ်ၜါစှော်ပန်လက်အနဂ္ဃထပှ်  ပ္ဍဲကာလဂှ်ရ အသဝ်အဇ္ဇျာသယျ စိၚ်ပၠန်တုန်ရော ဂ္ညိစိၚ်ဂှ် ၚုဟ်ထဝ်ၜါစှော်ပန်လက် ဇာထဝ်ဂရောပ်သကဲၜါဒိုဟ် ဒှ်ၚုဟ်ထဝ်ၜါလက် ဂရောပ်ဂၞဴ ၚုဟ်ထဝ်မွဲလက်၊  ပ္ဍဲကၟံၚ်ပိဇာမၞိက်ဇာဗၠဲ ဇာထဝ် ဒှ်အနဂ္ဃထဝ်ပိလက်၊  ဂ္ညိသၠက္တောဝ်ၜါဒိုဟ် ၚုဟ်ထဝ်ၜါလက်၊  ဂရောပ်စၚုဟ်ထဝ်မွဲလက်၊ တဝ်စရှ်ပိဒိုဟ် ထဝ်ပိလက်၊ ဂ္ညိသ္ၚိသကဴၜါဒိုဟ် ထဝ်ၜါလက်၊  ဂ္ညိဒြၚ်ၜါဒိုဟ်ၚုဟ်ထဝ်ၜါလက်၊ သီုဖအိုတ်ပကောံတုဲ ဒှ်ၚုဟ်ထဝ် ၜါစှော်ပန်အနဂ္ဃသီုဖ္အိုတ်ရ၊  ဆမၞိက်အထောတ်က္ဍိုၚ် မၞိက်ဇၟန်ပူကံစိၚ် မၞိက်ပ္ဍဲကၟံၚ်၊ မၞိက်ပိစွံဝွံ တွဵုၚုဟ်ဟွံမာန်ရ၊ သီုအနဂ္ဃထပှ် စိၚ် ဂမာစိၚ် ကောန်ကမှတ်စိၚ်မသုန်ကၠံ ကဵုဒါန်ကုဗမၞးဒစာံဖအိုတ်ပ္ဍဲကာလဂှ်ရ။


ဘိက္ခဝေ−ယွံခမဳတံ၊  အရှန်ၜါစှော်လ္ၚီ ပ္ဍဲကာလသၟိၚ်ဝေသန္တဝ် ကဵုဒါန်စိၚ်ရတ် ပစ္စယနာဂဵုဂှ် တိဇၞော်ဒၟံၚ် ဟွံပိုၚ်ခိုၚ်ဟွံမာန် ဒးချဳမြပ်ဒဇပ်ဇတ်ဝ် အသဝ်အိုဿီု ဂပ်ဝ်ဖေက်ဂမံက် ဒတဴနရဴသော်ဇကု၊  အသိ−စိုန်ဒှ်တုဲ၊ ဘိက္ခဝေ−ယွံခမဳတံ၊  ယြဴပ္ဍဲကာလမွဲ သၟိၚ်ဝေသန္တဝ် မကဵုဒါန်စိၚ်ဇၟူမပြဲတုဲ ညးဂမၠိုၚ် မပဒတဴ ပ္ဍဲကဵုဍုၚ်စေတုတ္တရနာဂဵုအိုဿီု ဍေံတံပၞတ်တဴရ၊ အိုတ်အလုံဍုၚ်စေတုတ္တရနာဂဵု သီုကဵုဗဵုလဗးညးဂၟံၚ်မတ္ၜန်တ္ၜောဲတဴဗွဲမလောန်ရ၊  မနွံကဵုဗရုရမျာၚ်မဇၞော် ကၞုက်ကၞာဲတဴဗွဲမလောန်ရ၊  ခမဳတံ ဗမၞးဒစာံပၠန်တုန်ရော  ဂွံစိၚ်ရတ် ပစ္စယနဂဵု တွဵုဗပိုန် တိုန်ဍိုက်လ္တူစၞိန်တုဲ ဒးစ္ဍးတိတ်အာရ ညးဂမၠိုၚ်ညာတ်တုဲ သၟာန်တဴရ။


“ယွံဗမၞးတံ  မူရဴပွမွဲ မကလိဂွံစိၚ်ရတ်ဝွံရော” သၟာန်ဗမၞးတံရ၊  ဗမၞးမိၚ်ဂလာန်မှာဇန်တံဂမၠိုၚ်တုဲ သာ်ဝွံသ္ဂးရ၊  “ဘန္တော−ယွံမၞးတံ  စိၚ်ရတ်ဝွံ  သၟိၚ်ဝေသန္တဝ်  မကဵုဒါန်ကုပိုဲရောၚ်၊ မူကေၚ်ကာမၞးတံမသၟာန်ရော” ဂးတုဲ ဗွဲဒိုဟ်တရၚ်သၟဝ်ကျာ ဍေံစ္ဍးတိတ်အာရ၊  တသ္မိံခဏေ− ပ္ဍဲချိုန်ခဏဂှ် ညးရးနဳဂီု သီုဇၞးပိုတ် အိုတ်အမာတ် ဒကိုပ်ပၞာန်ဒဴဗညာ သောဏာပတိ သၟတ်ဇၞော်သီုဖ္အိုတ်ဂှ် ဒေဝတဴ လွိၚ်ကၠေံစိုတ်တုဲ ပၞတ်ကဵုဗောဓိသတ် နကဵုဂလာန် မဖေက်ဂၟံက်ဂှ် ဍေံစမြဗဟေတ်တုဲ စိုတ်သၟဟ်န်ဒှ်ဂၞပ်မွဲ ပ္ဍဲဍုၚ်စတုတ္တရနာဂဵု က္တဵုဒှ်ကၞုက်ကယာဲ မွဲဟာန်ကေုာံရၚ်သ္ကံ  ပြာပ်လုပ်အာ ပ္ဍဲမုက်ရၚ်သၟိၚ်တုဲ နဂလာန် ဗရုမဇၞော်လလောၚ်ကော်ဟီုရ။


“ဘိက္ခဝေ−ယွံခမဳတံ၊  သၟိၚ်ဝေသန္တဝ် ကဵုဒါန်စိၚ်ပ္ဍဲဍုၚ်စေတုတ္တရနာဂဵု မတ္ၜန်တ္ၜော်တဴဗရုညးဂမၠိုၚ်ကော်ဟီု မဇၞော်ကၠးလောန် စိုန်ဒှ်ရ၊  ပ္ဍဲဍုၚ်စေတုတ္တရနာဂဵု ဗရုမဇၞော်ကၞုက်ကၞာဲမွဲဒမြိပ် မရေၚ်တၠုၚ်ကဵု ဗဟေတ် ဂပ်ဝ်ဖေက်ဂၟံက်ဒ္ဂေတ်တဴရ ခမဳတံ” ဣတိဝစနံ−ဟိုတ်ဂလာန်ဂှ် မှာဇန်ဂမၠိုၚ် ပဒတဴပ္ဍဲဍုၚ်စေတုတ္တနာရဂဵုဂှ် နွံစိုတ်ကၞုက်ကၞာဲ ကၠုၚ်ကောံမွဲဟာန်တုဲ စိုန်ဍေံတံသၟိက်လ္ၚောဝ်ပ္တီ သၟိၚ်ဇၞော် သိရိသဥ္ဇယျရ။


တမတ္ထံ  ပကသေန္တောသတ္တာ အာဟ။


တံအတ္ထံ−န်ဟိုတ်သာ်ဝွံဂှ်။  ပကာသေန္တောသတ္တာ၊ ၚ်ကျာ်သၟိက်ဂွံပပြကာတ်တုဲ၊  အာဟဒေသေသိ−စိုန်ကျာ်တြဲတွံပၠန်ရ၊  ဘိက္ခဝေ−ယွံခမဳတံ၊  ကောန်သၟိၚ် ကောန်အမာတ်ညးဒိုက်ညးလွေဟ် သမ္ၚေဟ် သေဋ္ဌဳ ဗမၞး ညးဂၟံၚ် တွာ်တိုက် ဍိုက်ကွဳ ဍိုၚ်စိၚ်  ဍိုက်ချေံ ရးဇၞးပိုတ်အိုဿီု ညးပပဒတဴ ပ္ဍဲသိရိရး  ကၠုၚ်ကောံသၟဟ်န်တုဲ လ္ၚောဝ်ပ္တီသၟိၚ်သိရိသဥ္ဇယျရ၊  “ဒေဝ−ယွံတၠညး ကောန်ဨကရာတ် ဝေသန္တဝ်ဝါံ  စိၚ်ရတ်ပစ္စယနာဂဵုဂှ် ကဵုဒါန်ကုဗမၞးဒစာံ  ပၠေၚ်ကၠေံ ညးရးပိုဲဍိက်တုဲ ကာလလၟုဟ် ဒပါ်ကၠေံရးတၠပညာတုဲရသွံ ဨကရာတ်”


“ယွံဨကရာတ် စိၚ်ရတ် ပစ္စယနာဂဵ  ညးဍုၚ်ဂမၠိုၚ်ဂပ်ဝ်ပပူဇဴဝွံ မၞုံဇိုၚ်ညံၚ်အတှ်ထဝ်ဇမ္ဗူ ဇကုညံၚ်တောဝ်ပဝန်  သ္ဂန်ကၟံၚ်ညံၚ်ကၟံၚ်သြန်  ဂါပ်ပါၚ် ညံၚ်တယၚ်ဒြၚ်ၜါ  ညံၚ်ဍုၚ်အယဴ၊  သၠးကတောဝ်မတုပ်တဴရဴပၞိက်စၟဝ်  တဗ္တညံၚ်လေံဗတ်မတ် ညံၚ်မၞိက်စးကုန် ညံၚ်ဇဵုတ္ၚ၊  ဇၞော်သၠုၚ်ပြိုၚ်ဒၟံၚ် ဌာန်ပိတဳတိဇၞး စိုပ်အယုက်တရဴစှော်သၞာံ  ဟဂွံယုတ်အာသာဓါကဵုဨကရာတ်  တၠပိုန်ရောၚ်၊ အိုတ်ကဵုက္ဍိုၚ်ဗ္တာၚ် ဂ္ညိထဝ် ၜါစှော်ပန်လက် အနဂ္ဃထပှ်၊ သဝ်စိၚ် ဂမာစိၚ် ကောန်ကၟတ်စိၚ်၊  ပမကဵုဒါန်ရော၊  ဆေံပညာကဵုဒါန်ဒှ်ဆပုၚ်ဍာ်သ္ၚိဒၟံၚ် ဇံၚ်သ္တိက် မၞိက်ဗိုတ်ဗၠဲထဝ်သြန်အုပ်တဴပၠးဂၠး ဣဝွံ ကြိုက်မကဵုဗမၞးတံရောၚ် ကောန်ဨကရာတ်မွဲ စိၚ်ရတ်ပစ္စယနာဂဵု ကဵုဒါန်ကုဗမၞးဒစာံဝွံဂှ် ပၠေၚ်ကၠေံပိုဲဍိက်ရောၚ်သွံ”။


“ယွံသၟိၚ်ဇၞော် ကောန်ဨကရာတ် ဝေသန္တဝ်ဝွံ လုတ်စိုတ် ပိုဲဍိက်ညးဂမၠိုၚ်တုဲရ၊  တၠညးဗက်ကၠေံဝေသန္တဝ် ကဵုတိတ်အာ ပကဵုဒၟံၚ်ပ္ဍဲဍုၚ်ဝွံရအဴ”  “ယွံတၠညးစၟတ် ယဝ်ဨကရာတ် ဟွံဂွံဗက်ဂလာန် ပိုဲညးသိဝိရးရ၊  ပိုဲချပ်ဂလာန်သာ်ဝွံရော” ညးသိဝိရး ဂးရ ။


“ဘန္တောသိဝိယော−ယွံညးသိဝိရးဂမၠိုၚ်  အိုတ်ကဵုပစ္စန္တရး ဇၞးပိုတ်ဒဵုရးအဲဂှ်  ကဵုလေၚ်သြန်ဂြာံဘာကဵုကောန်အဲဝေသန္တဝ် မသက်ကုဒုဟ် မၞးတံသကဵုဗက်ပ္တိတ်ကၠေံနူတွဵုရးဝွံဂှ် အဲဟွံသၟဟ်ရထရ၊ မူဟိုတ်ရော၊ ကောန်မက္တဵုဒှ် နူဂၠံသပါသြိုဟ်ဇကုမသၟဟ်ကဵုဖျုန်ဂြိုဟ် ဂဍောၚ်မတ်အဲရောၚ်၊ မွဲသာ်တုန် ကောန်အဲဝေသန္တဝ် မၞုံကဵုဓဝ်သဳလလစာဂ ယဝ်အဲသ္ဒးဒ္ဂေတ်မ္ဂး  ပ္ဍဲလိုက်လေဝ်သဒှ် သရာံပါပ်လေဝ်ဂၠိုၚ်အာ ဟိုတ်ဂှ်ရ ပသာ်မၞးတံကဵုအဲဗက်ကၠေံ ဝေသန္တဝ်ဒှ်ရောမၞးတံ”။


“ယွံသၟိၚ်ဇၞော် သၟိၚ်ဝေသန္တဝ်ဂှ် ပြဝဲနကဵုလွဟ်ဇမ္ကေက်ဨကရာတ် လ္ပကဵုညးဂစိုတ် နကဵုဒွက်ပဥ္စဗန္ဓာ သ္ကဵုဒက်လဝ်ဟွံကြိုက်ကီု  ဗက်ပ္တိတ်ကၠေံ ဝေသန္တဝ်နူရး  ကဵုတိတ်အာပခမဳ ပ္ဍဲတၟံဝၚ်ဂပဝ်တေံရ ဨကရာတ်”  “ဘော−ယွံမၞးတံ၊  ယဝ်ရမၞးတံ ဒးဂၞပ်ကဵုကောန်အဲပခမဳရ ယဝ်သဒှ် ညံၚ်ဂၞပ်မၞးတံဂှ် အဲသ္ကဵုဒှ်ရ၊ ဗက်ဆဂွံဝွံညိ အဲသ္အာတ်အခေါၚ်ကုမၞးတံ ဆမွဲဗ္တံ ကဵုကောန်အဲ ဝေသန္တဝ် ဝေတ်ဗ္တောန်ကောန်သမ္ဘာညိကၠာ ယးဂတးမၞးတံ ညးသိဝိရးဂမၠိုၚ် ဗက်ကၠေံ ကောန်အဲ ဝေသန္တဝ်ရ”  “သာဓု ဒးရးသန်ရအဴ”မှာဇန်တံဂမၠိုၚ် ဂးတုဲ ဋ္ဌာန်ဇကုဇကုစ္ဍးစဴအာအိုတ်ရ။


တသ္မိံခဏေ−ပ္ဍဲချိုန်ခဏဂှ် သၟိၚ်ဇၞော်သိရိသဥ္ဇယျကဵုကော်အမာတ်ကတ္တာ အမာတ်ကတ္တာကၠုၚ်စိုပ်တုဲ သာ်ဝွံ သ္ဂးရ၊  “ယွံအမာတ် ဗွဲမပြဟ် မၞးပ္တီကောန်အဲ ဝေသန္တဝ်ညိ”  “ကတ္တေ−ယွံအမာတ်ကတ္တာ၊  အမာတ်ပ္တုဲကဵုကိစ္စအိုဿီု မၞးအာဗွဲမပြဟ် အာပ္တီကောန်အဲဝေသန္တဝ်ညိ၊  အိုဿီုညးသိဝိရး  ညးနဳဂီုသီုအမာတ် ဒကိုပ်ပၞာန်ဒဴဗညာ သေဏာပတိ ညးဒိုက်ညးလွေဟ် သမ္ၚေဟ် သေဋ္ဌဳ ညးဂၟံၚ် ရးဇၞးပိုတ် အိုဿီုဂှ် ဟိုတ်နူကောန်အဲ ကဵုကၠေံဒါန် စိၚ်ရတ်ပစ္စယနာဂဵု ညးပၞတ်သဗက်ကၠေံနူရး ဆမွဲဗ္တံကီု အဲအာတ်လဝ်အခေါၚ်ကဵုညးဂမၠိုၚ် ဒဒှ်ဂှ် မၞးအာပ္တီကောန်အဲညိ”သာ်ဝွံ သၟိၚ်ဇၞော် ဖ္အောဝ်ဏာအမာတ်ကတ္တာပ္ဍဲကာလဂှ်ရ။


ဘိက္ခဝေ−ယွံခမဳတံ၊ သၟိၚ်ဝေသန္တဝ် ကေုာံအမာတ်တရဴစှော်လ္ၚီ  သဳကၠဳဒၟံၚ်မုက်စၟုက်ညံၚ်စက္ကဝဝ်မဒုၚ်သဳကၠဳသၟိၚ်ပဒေသရးကီု  အသေအဟာန် သၟိၚ်ဝေသန္တဝ် ညံၚ်သၟိၚ်အိန်နာဲသွဝ်ၜါကီု၊  အမာတ်ကတ္တာ ကၠာဟစိုပ် နူဇမ္ၚောဲလုပ်ဖျေံက္ဍိုပ် ပဝတ်ဌာန်မကြိုက်ကဵုဂ္ဇံ ဇကုဂ္ဇံဒၟံၚ်တုဲ သီုကဵုဇၟောဝ်ရမတ် ဂလာန်သာ်ဝွံ လ္ၚောဝ်ပ္တီရ။


“မဟာရာဇ−ယွံတၠညး မအံက်ကောန်တၠ စကာအဲဍိက် ကၠုၚ်ဟီုပ္တီပရိုၚ်ဒဒိုက် ကောန်တၠလ္ပပၞတ်ကဵုအဲဍိက်ညိ၊  ပ္ဍဲကဵုတ္ၚဲဝွံ အိုတ်ကဵုညး သိဝိရးဂမၠိုၚ် မပ္တံကဵုအမာတ် သေဏာပတိ ဒကိုပ်ပၞာန်ဒဴဗညာ တၠခွါ ညးဂၟံၚ်သရာဲပၞာန်ပန်ကၞိပ်ကီု၊  သီုဖအိုတ်  စိုတ်ဟွံမိပ် မပၞတ်ကဵုကောန်တၠ ဆမွဲဗ္တံကီု သၟိၚ်ဇၞော်အာတ်လဝ်အခေါၚ် ယးဂတးဍေံတံသဗက်ကၠေံ ကောန်တၠနူရးရအဴ” ရဴဝွံ အမာတ်ကတ္တာ လ္ၚောဝ်ပ္တီသၟိၚ်ဝေသန္တဝ်ရခမဳတံ။


“ဘောကတ္တေ−ယွံအမာတ်ကတ္တာ၊  မူရဴဟိုတ်ဒုဟ်ပြဝမွဲတုဲ ညးသိဝိရးဂမၠိုၚ် မပၞတ်သဗက်ကၠေံအဲ ဒုဟ်ဂှ်အဲဟွံညာတ်၊  ဒုဟ်ဂှ်မၞးတံတီဟီုကဵုအဲညိ”  “ယွံတၠညး ဟိုတ်နူတၠညးမကဵုဒါန်စိၚ်ရတ် ပစ္စယနာဂဵုကဵုဗမၞးညးဍုၚ်ကလိၚ်ကရးဂှ် ညးသိဝိရးဂမၠိုၚ် မပၞတ်အာ ဍေံတံလ္ၚောဝ်မအံက်ကောန်တၠ ဇကုကောန်ကဵုတိတ်အာပခမဳ ပ္ဍဲတၟံဝၚ်ဂပဝ် ခါဟွံတိတ်ဇကုကောန်တၠ  ဟွံဗၠးဒုဟ် ဒဒှ်သာ်ဂှ် အဲဍိက်လ္ၚောဝ်ပ္တီကောန်တၠရောၚ်အဴ”


“ဘေကတ္တေ−ယွံအမာတ်ကတ္တာ၊  အဲကဵုဒါန်စိၚ်ရတ် ပစ္စယနာဂဵုဂှ် ဒှ်ဗဟိရ ဒါန်ရောၚ်၊ ပ္ဍဲအဇ္ဇျတ္တိက ဒါန်အဲသၟိက်ကဵုတုန် ယြဴပူဂဵုမွဲ သ္အာတ်မပ္တံ သပါတဲသတုံဇွိဖျုန်ဂြိုဟ် ဂဍောၚ်မတ်ဆီစၞာံ ကဵုအဲသ္ကဵုဒါန်ရောၚ်၊  ထဝ်သြန်မၞိက်ဗၠဲဒွါကီု ဒြပ်တံဂှ် မ္ၚးဇကုဝွံ မူသ္ဇက်ဂးနွံရော၊ နစိုတ်မဂမ္တက်ဂှ် စိုတ်အဲဟွံဂွံချဳ ဟဂွံဒဇဝ်ဇတဝ်  အဲသၠိုၚ်စိုတ်ပ္ဍဲဒါန်ရောၚ်၊ ဟိုတ်နူအဲကဵုဒါန်စိၚ်ရတ် ညးဍုၚ်ဂမၠိုၚ်မပၞတ် သဗက်ကၠေံအဲသ္ကဵုတိတ်ပခမဳမ္ဂးဂှ် အဲအိုဟ်တၟိဟ်စိုတ်သန်ရ၊  ဒဵုကဵုဂစိုတ်ကၠေံအဲ သ္ကဵုကုတ် ကလောံကၠေံ ကဵုအဲဝေၚ်ကၠေံနူဒါန်ဟွံဒှ်ရ၊ အဲလှိၚ်ဒၟံၚ် ပ္ဍဲဒါန်ရလေဝ်အမာတ်” အမာတ်ကတ္တာ မိၚ်ဂလာန်ဗောဓိသတ်တုဲ သ္ဂးရဴဝွံရ၊  ဘိက္ခဝေ−ယွံခမဳတံ၊ ဂလာန်အိုဿီုတံဂှ် သၟိၚ်ကဵုဂးဟသေၚ် ညးဍုၚ်ကဵုဂးဟသေၚ်၊ ဒေဝဝိဂ္ဂဟိတော−ဟိုတ်နူဒေဝတဴ လွိၚ်ကၠေံစိုတ်ဍေံတံတုဲ နကဵုပရိုၚ်သ္အာၚ်ဂှ် ဍေံတံဂးရ။


“ဒေဝဝေဿန္တရ−ယွံတၠညးဝေသန္တဝ် ကလၚ်ပၚ်မိၚ်ဂလာန်အဲဍိက်ညိ၊ ညးသိဝိရးအိုဿီု ညးရနဳဂီု သီုဖ္အိုတ် ကၠုၚ်ကောံမွဲဟာန်တုဲ ဍေံတံဂးသာ်ဝွံရအဴ” “ပ္ဍဲသြၚ်ကြုၚ်ကေတုမာဝတဳ မတူရူကဵုတၟဴအရည ဂိရိတေံဂှ် ယြဴဗွဲဒိုဟ်တရဴမွဲ သၟိၚ်ညးမဗက်ကၠေံနူရးဂမၠိုၚ် ဗွဲဒိုဟ်တရဴဂှ်သွာဒၠောံဗ္တောန်သန် ဨကရာတ်အာရအဴ” ဗောဓိသတ်ဂွံမိၚ်ဂလာန်အမာတ်တုဲ  “ဟိုတ်သ္အာၚ်ဟသေၚ် ဇန်တံဂမၠိုၚ် ဗက်ကၠေံအဲဝွံ ဟိုတ်နူအဲမကဵုဒါန်စိၚ်ရတ် ပစ္စယနာဂဵုတုဲ ဍေံတံပၞတ်ဗက်ကၠေံအဲရောၚ်၊ ၜိုန်ဒှ်သာ်ဂှ် ကဵုဒှ်ကီုရ အဲနွံကဵုဒါန်သဗ္ဗထပှ်ထပှ်ကၠံ အဲသ္ကဵုဒါန်ညိကၠာ ပ္ဍဲတ္ၚဲယးဂတ အဲဂွံကဵုဒါန်ပိတ္ၚဲဂတအဲသ္အာရ” ရဴဝွံ ဂးတုဲ ဂါထာသာ်ဝွံ သ္ဂးပၠန်ရ။


“ဘောကတ္တေ−ယွံအမာတ်ကတ္တာ၊  ယြဴတရဴမွဲ သၟိၚ်ဂမၠိုၚ် မၞုံကုဒုဟ် ညးဍုၚ်ဂမၠိုၚ် ဗက်ပ္တိတ်ကၠေံဂှ် ဗွဲတရဴဂှ် အဲသ္အာရ၊  ဗက်ဆဝွံညိ အဲသ္ကဵုဒါန်ဟွံတရိုပ်စိုတ်အဲဏီ  သဗ္ဗထပှ်ထပှ်ကၠံ ပ္ဍဲတ္ၚဲယးဂတ အဲအာတ်ကဵုဒါန်ညိကၠာ ကဵုဒါန်ပေၚ်ပိတ္ၚဲတုဲ အဲသ္အာရ၊ ဆဗၞတ်မွဲတ္ၚဲမွဲဗ္တံဂှ် ကဵုဍေံညးဂမၠိုၚ် အေၚ်ဒုၚ်ညိကၠာ” “သာဓုဒးရးသန်ရအဴ” အမာတ်ကတ္တာဒုၚ်ဂလာန်တုဲ သ္ဍးစဴအာရ။


ပ္ဍဲခဏဂှ် ဗောဓိသတ် ကဵုကော်သေဏာပတိ သာ်ဝွံ ဂကန်ရ၊  “ယွံသေပတိ ပ္ဍဲတ္ၚဲယးဂတ အဲကဵုဒါန်သဗ္ဗထပှ်ထပှ်ကၠံညိ၊  မပ္တံစိၚ်ထပှ်ကၠံ ချေံထပှ်ကၠံ ကွဳထပှ်ကၠံ ပြေၚ်ထပှ်ကၠံ ဂၠဴထပှ်ကၠံ မာတုဂါံထပှ်ကၠံ ဍိက်တြုံထပှ်ကၠံ ဍိက်ဗြဴထပှ်ကၠံ သဗ္ဗမသၟိဟ်နူဂှ် အိုဿီုထပှ်ထပှ်ကၠံ ဗွဲတွဵုမယုတ်ဒဵုသုရာဟွံကြိုက်ကဵုဒါန်ကီု ၜိုန်ဂှ်မယးတံစဳရေၚ်သီုဖအိုတ်ညိ” သာ်ဝွံ ဗောဓိသတ် ဂကန်ကဵုစဳရေၚ်ဒါန်တုဲ ပြာပ်အာဇရေၚ်ဂၞကျာ်မဒ္ဒဳ မွဲဟာန်ကေုာံဂနကျာ်ဂှ် ဗောဓိသတ်သ္ဂးရ။


ဘက္ခဝေ−ယွံခမဳတံ၊  သၟိၚ်ဝေသန္တဝ် ဂကန်ကဵုသေဏာပတိ ကဵုစဳရေၚ်ဒါန်တုဲ ပြာပ်အာဇရေၚ်ဂၞကျာ်မဒ္ဒဳရ၊ မဆာဲတဴနကဵုအဝဲဗြဴအိုဿီုဂှ် သာ်ဝွံသ္ဂးရ၊  “ယွံမဒ္ဒဳ ဒြပ်မွဲအဲကဵုဂၞကျာ်ဂှ် စၞောန်ထ္ၜးတဴညိ မပ္တံကဵုထဝ်သြန် မၞိက်ဗၠဲဂွါ မကၠုၚ်နူဂကူမိဂကူမ မက္တဵုဒှ်နူဇကုသီုဖအိုတ်ဂှ် ဒြပ်သီုဖအိုတ်ဂှ် တိုပ်လဝ်နိဓိပ္တုဲဒါန်ရဂၞကျာ်” သာ်ဝွံ ဗောဓိသတ် ဖ္အောဝ်ကဵုဂၞကျာ်ပ္တုဲဒါန်ရခမဳတံ။


“မဟာရာဇ−ယွံဨကရာတ် ဒြပ်အိုဿီုဂှ် မူဒၞာဲမဒၟဴၚ်မွဲကဵုဍိက်ဗြဴတိုပ်လဝ်ရော၊ ဒၟံၚ်ဂှ် ဨကရာတ်ဂးကဵုအဲဍိက်ဗြဴညိအဴ” ဂလာန်သာ်ဝွံ မဒ္ဒဳမဆာဲတဴ လက်သန်ဗြဴအိုဿီု ဟီုကဵုသၟိၚ်ဝေသန္တဝ်ရ ခမဳတံ” ဘဒ္ဒေမဒ္ဒဳ−ယွံမဒ္ဒဳ၊  ပ္ဍဲလိုက်ဝွံ အိုဿီုကဵုပူဂဵုတြုံဗြဴ ဇမၞော်သၟတ်ဂမၠိုၚ် လွေၚ်အာနူဒါန်သဳလတုဲ  စ္ၜုဲစ္ၜော်သ္အာၚ်ဟွံမွဲရ၊  ဟိုတ်သၟိက်ကဵုဒှ်စ္ၜုဲစ္ၜော်ဂၞကျာ် မပ္တံ ဗမၞးညးမဗျုဇၞော် တမၠၚ်လ္အာတ် ဂၞကျာ်သၟတ် ကဵုဒါန်မၚ်မွဲသဳလညိ အဲမဒးဂးရောၚ်” သာ၊ၚ်ဂၞကျာ်မဒ္ဒဳ၊  တဿဝစနံ−န်ဂလာန်ဂှ် ၊  သုတွာ−ဂွံမိၚ်တုဲ သာဓုတိသမ္မပတ္တိစ္ဆိမဟာသတ္တောယ  ဥတ္တရိသြဝါဒေန္တော ။


ဗောဓိသတ်သၟိက်ဒၠောံဗ္တောန်ဂၞကျာ်တုဲ၊  အာဟ−စိုန်သ္ဂးရဴဝွံရ၊  “ဘဒ္ဒေမဒ္ဒဳ−ယွံဂၞကျာ်မဒ္ဒဳ နကဵုဓဝ်မေတ္တာဝဳပရာ ဥပ္ပကာကဵုကောန်ၜါညိ၊ ပ္ဍဲခါံသဳကြံဗြဴ ရဴဂဴအဲပရဲ နတဲဖုံပၠဳဝဳဝတ်ပတိုန်ဒြဟတ် ဝဳပရာခါသ္ဂး  တၠသ္ၚိမွဲ ဒၞာဲမကြိုက်ကဵုစိုတ်ဂၞကျာ်ဂှ် မပ္တံကောန်သၟိၚ်ညံၚ်မတုပ်စိုတ်ဂၞကျာ် ကၠောန်ၜိုတ်ကဵုက္ဍၚ်ညိ၊  ဝေၚ်အာနူအဲတုဲ  ဂၞကျာ် ပကၠိုက်လ္ၚေၚ်ညိ” အထ−ပ္ဍဲကာလဂှ် ဂၞကျာ်မဒ္ဒဳချပ် “မသာ်သၟိၚ်ဝေသန္တဝ် မဟီုဂလာန်သာ်ဝွံရော”  “ယွံဨကရာတ် ဂလာန်သာ်ဝွံ ဟွံကြိုက်ကဵုဨကရာတ်ဟီုသွံ၊  မူဟိုတ်ဨကရာတ် မဟီုရောအဴ” ဂၞကျာ်သၟာန်ဝေသန္တဝ်ရ၊  ပ္ဍဲကာလဂှ် သာ်ဝွံ ဗောဓိသတ်သ္ဂးရ။


“ယွံမဒ္ဒဳ ဟိုတ်အဲမကဵုဒါန် စိၚ်ရတ် ပစ္စယနဂဵုဂှ် ညးသိဝိရးဂမၠိုၚ် မပၞတ်ဗက်ကၠေံအြနူရးတုဲရ၊  အဲတုန်ပ္ဍဲယးဂတ သ္ကဵုဒါန် သဗ္ဗဒါန် ထပှ်ထပှ်ကၠံတုဲ ပ္ဍဲမရနုက်ကဵုပိတ္ၚဲဂတဂှ် အဲသ္ဒးတိတ်အာနူဍုၚ်ရ၊  ပ္ဍဲဂြိုပ်မတ္ၜန်တ္ၜောဲတဴ နသတ်ဂမျိဂမ္တာန် ဌာန်အရညအကြာကၠ ကၟဳ ဗြန်  ဒေါဝ်ဂြိုပ်ဟေမဝန် ပ္ဍဲဇရေၚ်တၟံဝၚ်သပဝ်  ဂယိုက်လမျီုမွဲဇကုဌာန်မလ္ၚုဟ်လ္ၚန် အဲသ္ဒးပကာဂစိုတ် ပ္ဍဲပရိုက်သတ်မဂၠိုၚ်ကဵုသာ်ရလေဝ်မဒ္ဒဳ” ။


ဘိက္ခဝေ−ယွံခမဳတံ၊  ဂၞကျာ်မဒ္ဒဳ မနွံစရာဲဗြဴအိုဿီု မစိုန်ဒှ်တဴကောန်သၟိၚ်မဒ္ဒရး ဂးကဵုသၟိၚ်ဝေသန္တဝ်ရ၊  “မဟာရာဇ−ယွံဨကရာတ်  လဟီုဝွံ ဟွံကြိုက်ကဵုဂလာန်ဨကရာတ် လဟီုဝွံ ဟွံဒးရးသွံ  ပြဝဨကရာတ်မသအာဇကုမွဲ ဨကရာတ် ဒးဂၞပ်မ္ဂးဂှ် ဟသေၚ်ကဵုသဘဴသၟိၚ်တမၠာသွံ၊  ဨကရာတ်မသ္အာပ္ဍဲတရဴမွဲ အဲဍိက်ဒ္ဂေတ်ဗက်အာကြဴကီုရ၊  ကေုာံမွဲဟာန်ဨကရာတ် ပ္ဍဲဋ္ဌာန်မွဲ ဗတ်ရပၟတ်ဂဵုတိုန်  ဒးချိုတ်အာကရောံဨကရာတ်ဂှ် ပြဲသန် ကုအဲဍိက်ဗြဴ ဝေၚ်ကၠေံနူဨကရာတ်မွဲတုဲ ဂယိုၚ်လမျီုဟွံမြဲ  ကုအဲဍိက်ဗြဴရ၊  ညံၚ်ပၟိက်ကောန်ဂစေံ  မဒ္ဂေတ်ဗက်အာမိကီု ညံၚ်ဂှ်ကီုရ အဲဍိက်ဗြဴ ဗက်အာဨကရာတ်ကီုရ”


“အဲဍိက်ဗြဴ ကဵုဨကရာတ်ဝွံ မူတုပ်ပၟာရော၊  ညံၚ်ဇၟူမှတၚ်တၠဒြၚ်ၜါရာဋ္ဌာန်ဨကရာတ်မသ္အာဂြိုပ်ဇီုထီုဥမၚ် အၚ်လှာ တိတ်ပါလုပ်ဂြိုပ် တိုန်ဒဵုစှ်ေဇြဟ် အရာဒၞာဲဋ္ဌာန်ဇၟူမှာတၚ်ဂှ်သ္အာ စိၚ်စမၠံၚ်ဗြဴ ရဴမဒ္ဂေတ်ဗက်အာ ဇၟူမှာတၚ်ကီု။ ဨဝံ−ညံၚ်ရဴသာ်ဂှ်ကီုရ  ကောန်ၜါအဲဍိက်ဗြဴ လေၚ်ကေတ်တုဲ ကြဴကြဴဨကရာတ် အဲဍိက်ဗြဴဒ္ဂေတ်ဗက်အာ ကရောံဨကရာတ်ကီုရ”  “အဲဍိက်ဗြဴဝွံ သ္ဇိုၚ်ဒၠောံဗ္တောန်ဟွံဒှ် အဲဍိက်ဗြဴ သွာဒလောံဗ္တောန် က္ဍၚ်သန်။ အနုဂစ္ဆာမိ−အဲဍိက်ဒ္ဂေတ်ဗက်အာကီုရ ဨကရာတ်” ဨဝံ−ရဴသာ်ဝွံ ဂၞကျာ်မဒ္ဒဳဟီုတုဲ ၊ ပုန−မွဲလှ်ေပၠန်တုန်။  သာ၊ ၚ်ဂၞကျာ်မဒ္ဒဳ၊  ဒိတ္ထိပဗ္ဗဝိယ−ရဴမဂွံညာတ်လဝ်ပ္ဍဲကိုပ်ကၠာကီု။  ဟိမဝန္တပ္ပဒေသံ−ဟိုန်ဒေသဂြိုပ်ဟေမဝန် ရဴမညာတ်ဒၟံၚ်ကဵုမတ်ကီု၊  ဝဏ္ဏန္တိ−သၟိက်ထိုၚ်သးတု ဂါထာသာ်ဝွံ သ္ဂးရ။


“မဟာရာဇ−ယွံဨကရာတ်၊  ကောန်ပိုဲၜါတၠရုပ်ညံၚ်ပြာသာဒ်ရတ်  ဒးသၞတ်အစာဝဍ္ဎကဳကီု မၞုံတဲမဍိုန် မၞုံရမျာၚ်မမိပ် ဒှ်သ္ဍိုက်ပိုဲရောၚ်၊  ပ္ဍဲသပေါဟ်ဂြိုပ်ဟေမဝန် ဂပ်ဝ်လှိၚ်စိုတ် ပူမှ်တေံဂှ် အဲဍိက်ဗဴ မၝဲဂမာဏာ ပဝေၚ်ဇၞော်ဋ္ဌာန်လဂေါဝ် စောဝ်တၞောဝ်ကြုၚ်အၚ်လှာ ကၟာလစ နကဵုဂလောၚ်ဂၠောၚ်သစ္ဆု  ဒၞာဲမနွံကဵုရှ် ကဵုကောန်ၜါ မအာဟာရဂၞဴ  ဇၟာပ်ပ်ဍောၚ်ပ္ကဴ ဂၠောၚ်ၜဟ်ကဵုကောန် ၜဟ်စရှ်ဝက် အဲဍိက်ဗြဴ သ္ပဗက်အရဴကောန်ၜါ  ကာလအဲဍိက်ဗြဴကလေၚ်စဴ ဖျဴနၚ်သစ္ဆုမဍုဟ်ဂေါဝ် သ္ပတၟာဲကွာဲဨကရာတ် ပအာဟာဂၞဴ  ပ္ကဴဆုသ္ကဵုဨကရာတ် ကယိုၚ်ကယဝ် ဂ္ညိဂ္ညာတ်ကောန်ၜါ  သ္ကဵုပသၟာလှ်ေဒယှ်ေဝေၚ်ဂြိုပ်ရ၊ အဲဍိက်ဗြဴမဒ္ဒဳ  စဍဟ်တွိၚ်ပါၚ် တက်ဆာၚ်တဲၜါ  ပ္ဍဲအဿမာပိုတ် ဂပ်ဝ်ဒှ်လဟိၚ်စိုတ်ပူမှ် ပ္ဍဲကာလဂှ်မရာတ်သဗဵုသဘၚ်ကောန်ၜါတုဲ ပ္ဍဲကာလဂှ် ဗၞုဟ်ဗှ်သၞာ ဍုၚ်စေတုတ္တရနာဂဵု နွံကဵုနာံရိုၚ် မဂပ်ဝ်လှိၚ်စိုတ်ရ၊ နသရိဿသိ−ဨကရာတ် ဟဂွံဗၞုဟ်ဗှ်သၞာရ ဨကရာတ်”


“မဟာရာဇ−ယွံဨကရာတ်၊  ဝနေ−ပ္ဍဲဂြိုပ်မပ္တံစိၚ်ဂကူဇာဏိယျ၊ ဂနွံမှာတၚ်ဂှ် သၟဟ်ရထဒြဟတ် ဟဂွံဟုတ်အာ ပ္ဍဲကာလအယုက်စိုပ်တြဴစှော်သၞာံ စိၚ်ဇၟူတံဂှ် ပ္ဍဲသကံဂကောံပြၜါစိၚ်စမၠံၚ်ဗြဴဂမၠိုၚ် ပ္ဍဲဇိုၚ်တၟံဂှ် ဂပ်ဝ်လှိၚ်စိုတ် လ္ၚဵုဂၚေၚ်သဝ်တ္ၚဲ လ္ၚဵုဂၚေၚ်ဂယး၊  သၟးသကို သီုစုံပြဝါ ၊ ယာဒပှ်ဂဟဳသဓိုဝ်ကဵုရမျာၚ်ကရေဲ ဂစေအ်ဂစောတ်ဇၟူဂှ် မတုပ်တဴရဴဂစေံကြေဲကီု ဨကရာတ်အာစိုပ်တုဲ သ္ဂောံဗဵုရအဴ”  “ဒေဝ−ယွံသၟိၚ်ဝေသန္တဝ် အထ−ပ္ဍဲကဵုဂြိုပ်မတ္ၜန်တ္ၜောဲတဴနကဵုသတ်ဂမျိဂမ္တာန် မပ္တံကၠဇၞော် ကၠဗြန် ကၠလှာ ဇာဒိသိုၚ်  ပကိုပ်ဗတ ပၠရမျာၚ် သၠာၚ်ကံဗြုလလောၚ်တဴ ရဴဗရုဂဂဵုကီုဨကရာတ် ပ္ဍဲသကဲအဿာမာပိုတ်ၜါဒိုဟ်ဂှ် ဂကောံသတ်ဂြိုပ်ဇၞော်သၟတ်အိုဿီုဂှ် ယြဴကာလမွဲ ဨကရာတ်စိုပ်ဂွံမိၚ်အဴ”။


“အထ−ယာံဆဂှ်ဟွံသေၚ်တုန် ကြုၚ်မွဲမဂွံယၟု ပဥ္စမာလဳနဳဂှ် တၞဟ်နသုၚ်ဍာ်ဂှ် သကံဒြာဲကၠုၚ်ကီု ခၞောဝ်ဂမၠိုၚ်လေဝ် ကၠုၚ်တဴကီု တၠညးသ္ဂောံညာတ်ရအဴ ၊  ဗရုဍာ်ကြုၚ် သိန္ဓဴ ဇွောဝ်အာကီု ဗရုခၞောဝ်ဂမၠိုၚ်ဒယှ်ကီု ဨကရာတ်သ္ဂောံမိၚ်ညာတ်ရအဴ၊  ယြဴပ္ဍဲကာလမွဲ သ္ဂောံမိၚ်ဗရုညာတ်ဇကု မပ္တံကဵုသတ်ဇိုၚ်ပန် သြိတ်ကလိၚ် စိၚ်ချေံ ဂၠဴ ပြေၚ် လမၠေၚ် ဗတာဲ တ္ၜိုၚ်ပှ်ဒြာဲ မၚ်ကၞုဲ ဂၚ် လၚ်လှုၚ် ဗၜိုဝ် ဇဝါကၞုဲကျာ ပြိပ်ယန် အိုတ်ကဵုသတ်ဇိုၚ်ပန် မတ္ၜန်တ္ၜောဲတဴ ကေုာံသကံပြဝါဂမၠိုၚ်ဂှ် ဨကရာတ်အာစိုပ်တုဲ ပ္ဍဲဍိက်သဂွံဗဵုရအဴ”။


“အထ−မပ္တံကၠမၚ် ဂဝ်သ္ပဝ် ခၞောဝ် ဂန္ဓဝ် ပဝ်ဒျာန်စှ်ေဝေၚ်ဍာ် ကၟာလစ လဂေါဝ်ဇွောဝ်တိတ်နူသ္ဂေဟ်ဂၞဴတၟံ ဗြုဇရန်ဇရာတဴ အခြၚ်ဗိုတ်ကီု ဨကရာတ်အာစိုပ်တုဲ သ္ဂောံညာတ်ရ၊  ဨကရာတ်သ္ဂောံဗဵုတုဲ ပ္ဍဲဨကရာတ်မဗၞုဟ်ဗှ်သၞာ ကၟိန်ဍုၚ်စေတုတ္တရနာဂဵုဝွံဂှ်။  နသရိဿသိ−ဨကရာတ်ဟွံဒးစံၚ်တူ ဟွံဗှ်သၞာရအဴ”။


“မဟာရာဇ−ယွံဨကရာတ်၊ ယြဴကာလမွဲ သ္ဂောံညာတ်မြာ်ဗြဴဂမၠိုၚ် တွဳဗွိုၚ်သကိုပ်ဇြိုဝ်တဴကေုာံလၟေၚ်မြာ်ၜါ လတူက္ဍိုပ်တၟံလၟိုန် မြာ်ကၟက်လှ်ေသောၚ်တဴဂှ် ပ္ဍဲကာလဂှ် ဨကရာတ်ဟဂွံဗှ်သၞာ ကၟိန်ဍုၚ်ရအဴ”။


“မဟာရာဇ−ယွံသၟိၚ်ဇၞော်။  ယြဴပ္ဍဲကာလမွဲဨကရာတ်သ္ဂောံညာတ်မြာ်ဗြဴဂမၠိုၚ် တွဳဗွိုၚ်တဴမြာ်ကၟက်ရအဴ၊ မြာ်မနွံသၞေၚ်မစိစောန် မြာ်ကၟက်လှ်ေသောၚ်တဴကီု ပ္ဍဲဂကူ မစိုန်သကီုတဴ ဟေမန္တကာလဥတု မနွံသာလမ်စံက် နကၟတ်ဒဇိပ် မသိုပ်ဂြိုပ်တဴ ကေုာံစ မဒရိထဝ် ပ္ဍဲသ္ပိုဟ်ဂြိုပ်ဂှ် ပ္ဍဲကာလဨကရာတ်ဂွံညာတ်တုဲ ဟွံဗှ်သၞာဍုၚ်ရအဴ”။


“မဟာရာဇ−ယွံသၟိၚ်ဇၞော်၊  ပ္ဍဲကာလဟေမန္တဥတုဂှ် ဆုဍာ်တှ်ကီု၊ ဆုဗဳသၠန်ကီု၊ ဆုကာပ်ကီု၊  ဍေံကတဴနွံတဴကီု၊  မြမောဝ်လၟာဲအာ ဗွဲပကာရ တၞဟ်ဟ်ပ္ကၚ်ရၚ်လဝ် ပ္ကဴတိုန်လတူတိဂှ် ယြဴပ္ဍဲကာလမွဲ ဨကရာတ်သ္ဂောံညာတ်ရ၊ ပ္ဍဲကာလဂှ် ဨကရာတ်ဟွံဗှ်သၞာ ကၟိန်ဍုၚ်စေတုတ္တရနာဂဵုရ ဨကရာတ်”၊  ယွံဨကရာတ်သၟိၚ်မပြဲ ပ္ဍဲဂိတုမစိုန်သကီုတဴ  ပ္ဍဲဟေမန္တကာလဥတုဂှ် ဂကောံဆုဂြိုပ်ဂမၠိုၚ် မကဴတဴကီု၊ ပ္ကဴဒတုံစှ်ေကီု၊  ယြဴပ္ဍဲကာလမွဲဨကရာတ်သ္ဂောံညာတ်ရ၊  ပ္ဍဲကာလဂှ် ဨကရာတ်ဟွံဗှ်သၞာကၟိန်ဍုၚ် စေတုတ္တရနာဂဵုရအဴ”။


ဨဝံ−ဂၞကျာ်မဒ္ဒဳ ညံၚ်ရဴမတဴ ပ္ဍဲဂြိုပ်ဟေမဝန်ကီု၊ နဂါထာ မနွံလၟိဟ်ဂလိုၚ်ဝွံ ဂၞကျာ်မဒ္ဒဳထိုၚ်သးဂြိုပ်ဟေမဝန်ရ၊  ဟိမဏ္ဏ−ယၚ်ခဏ်ဂၞကျာ်မဒ္ဒဳ မထိုၚ်သးဂြိုပ်ဟေမဝန်၊ စတုဒသသတဂါထာ၊ မနွံလၟိဟ်ဂါထာ ကၠံစှ်ပန်ဂါထာ။ ဆပညာသ စတုသတပဒါဏိ၊ ယၚ်မနွံလၟိဟ်ပိုတ်ပန်ကၠံမသုန်စှော်တြဴ။  အဋ္ဌသောတ္တစ ဆသတ တိသဟဿ အက္ခရာဏိ၊ ယၚ်မၞုံလၟိဟ်အခဝ် ပိလ္ၚီတြဴကၠံပန်စှော်ဒစာံအခဝ်၊ နိဋ္ဌိတာပရိပုဏ္ဏာ−စိုန်ဍိုက်ပေၚ်တုဲဆဝွံရ။



==၃။   ခဏ်ဒါန==
ပ္ဍဲကာလဂှ် ဂၞကျာ်ဖုဿတဳ ချပ်ဗ္စာရဏာ  “လၟုဟ်ဝွံ ပရိုၚ်ဒဒိုက်ကၠုၚ်စိုပ်ကောန်အဲမ္ဂး ပသာ်အဲသ္ပဒးရော၊  အဲသ္အာစိုပ်ကောန်အဲတုဲ အဲသ္ဂောံတီပရိုၚ် ဗွဲစၟတ်ရောၚ်”ဂးတုဲ ကေုာံဍိက်ကမၠောန် နယာန်ကွဳ မၞုံကဵုကၟဳ အာစိုပ်ပါၚ်တရၚ် ပြဘိုက်ကျာ်သြဳ ဗောဓိသတ်တုဲ ဂွံမိၚ်ယဝါံကောန်ကဵုဂအှ် ဟီုပၠန်ဂတး ဂၞကျာ်ဖုဿတဳ ပ္တန်စိုတ်ဟမာန်တုဲ ဂတေဝ်ယာံတိုန်ပ္ဍဲကာလဂှ်ရ။


“ဘိက္ခဝေ−ယွံခမဳတံ။  ဂၞကျာ်ဖုဿတဳ မနွံကဵုယဿပတ်မဂၠိုၚ် ဂွံမိၚ်ဂလာန်ကဵုဂအှ်မဟီုရေရောတ်ဒၟံၚ်ဂှ် သီုကဵုသ္ဍိုက်ဓဝ် ကရုဏာဗွဲမလောန် ဂၞကျာ်ဖုဿတဳ ဂတေဝ်ယာံတိုန်ရ ခမဳတံ”  “ဟးစလံၚ်ၝောံကိုတ်ယာဲ မိကၠုၚ်ညာတ်ဒဒိုက် နာဲညးၜါတုဲ ယာဲသုၚ်ဂျိဂစိုတ်ဇကု ဗတ်ချိုတ်အာ ပြဲသန်ကဵုယာဲရလေဝ်ကောန်”  “ဟးကောန်ပဟိုတ်ကဵုနာဲ ယာဲဒးဘိၚ်ဘၚ်ဗှ်စရၚ်လၚ်ဇွောဝ်ဝွံဂှ် ပ္ဍဲဗပါတ်တၟံဇြဟ်၊  ယာဲထောံပတုံဇကု ဗတ်ယာဲချိုတ်အာ ပြဲသန် ကဵုယာဲသွံလေဝ်ကောန်”  “ဟးကောန် ပဟိုတ်ကဵုနာဲတံညးၜါ မိဒးဖဳဒွါစံၚ်တူ ဇတေဝ်ဍာ်ရမတ်ဝွံဂှ် နဇုက်ဒွက်ဒက်ကံ  ဂစိုတ်ဇကု ဗတ်ချိုတ်အာပြဲသန် ကဵုယာဲရလေဝ်ကောန်” “ဟးပဟိုတ်ကဵုနာဲရောၚ်၊  မြိမြန်ကၠောန်ၜိုတ်သဳသန်  သဳကၠဳဝဳပရာမိကဵုမ ထဒၟရှ်ေသှ်ေအဲပရဲလၟိုန် ဇိုန်ဒတုဲမြမောဝ် ကလောဒညာတ် မိတ်ပြဝါ အစာဥပ္ပဇ္ဇျာဲဒၞာဲမနွံ ဂုဏဝုဒ္ဓိ၊  သဳလဝုဒ္ဓိ၊ အယုဝဒ္ဓိ၊ မလောန်ကမၠောန် ကောန်သမ္ဘာမှာအမာတ်  ဨကရာတ်ကၠံမွဲ ၜိုန်ဟမွဲကဵုဒုဟ်တၚ် ညးနၚ်ဒုဟ်ဘဝက် ဗက်ကၠေံဟွံကဵုဒၟံၚ် ညးပျဲဂစိုတ်မိတၠဂုန် ဒိုက်စိုတ်သန်သွံ”။


“ဟးနာဲပတၠကွတ်၊ အိုတ်ဗိုတ်ပိဗေဒၚ်ပန် တန်ဒၟံၚ်ပ္ဍဲသဒ္ဓါဒါန်၊  ဇၞော်ဓဝ်သၟိၚ်စှ်ပြကာ  မၚ်မွဲတဴရဴဂဴတမၠၚ်လ္အာတ် မိန်ဓာသဏဂဵု သီုညးရးဇၞးပိုတ်အိုဿီု ကၠံမွဲရး ဒးနၚ်တမာဲကွာဲပ္ကဴထဝ်သြန် လၟုဟ်ဟိုတ်နာဲ ကဵုဒါန်စိၚ်ရတ် ညးပၞောတ်ဗက်ကၠေံနူရးဒးတိတ်ပဒတဴပ္ဍဲဂြိုပ်ဋ္ဌာန်ဒဒိုက် ဒေါဝ်ပရိုက်ကၠဗြန်ဒိုက်စိုတ်မိသန်သွံ”   “ဟးကောန်နာဲ ဒးတိတ်အာပဗဒိုပ်ဒေါဝ်ဂြိုပ်ဋ္ဌာန်လ္ၚုဇကုမွဲ ဟမွဲကဵုသၞေဟ်သြၚ် ကၠၚ်ကောန်။  ဨကောဝ−ဟမွဲကဵုသတုံဇွိ ဋ္ဌာန်ဂြိုပ်ဂမၠိုၚ်လ္ၚုလ္ၚန် ဒေါဝ်အရညကြာကၠဗြန် ဇာဒိသိုၚ် တ္ၜိုၚ်ပှ်ဒြာဲ မၚ်မၞုံဒြၚ်လဝ်သ္ကာနာဲသ္အာစိုပ်ဟေမဝန်တုဲ ညံၚ်က္ၜၚ်မၚ်သြာဲ ညံၚ်ဗ္တာဲမစိုပ်မှာသၟိတ် ညံၚ်သြိတ်ဒတုံကတိုၚ်ဇြိုဟ် အိုတ်ကသပ်ဒးမှာရာ ၊  မူကာမစိုပ်ယာဲပၠန်ရော”


ဣတိပရိဒေဝံ−ဟိုန်ပွမယာံဇွောဝ်ဍာ်ရမတ်သာ်ဝွံ။  ပရိဒေဝေသိ−စိုန်ဂၞကျာ်ဂတေဝ်ယာံတဴ ကုကောန်ကဵုဂအှ်တုဲ နာဲတဲလွိၚ်သွိၚ်ပ္တိုန်ယာတ်စရိုတ် ဇိုတ်ဍာ်ရမတ် သဝါကၠေံလၞီဇကုတုဲ ဟီုပၠာံဗဇးကောန်ကဵုဂအှ်တုဲ ကသေၚ်စဴအာကဵုသၟိၚ်ဇၞော်သိရိသဥ္ဇယျရ၊  နဂလာန်မြဴဝွံ ဂၞကျာ်လ္ၚောဝ်ပ္တီသၟိၚ်ပ္ဍဲကာလဂှ်ရ။


“မဟာရာဇ−ယွံသၟိၚ်ဇၞော်။  ညးသိဝိရးဂမၠိုၚ် သဗက်ကၠေံကောန်ပိုဲဝေသန္တဝ်မ္ဂးဂှ်  ပိုဲလၟုဟ်ဝွံ ညံၚ်သာဲမသက္ကုၝောံကီု၊  ညံၚ်ကောန်ၜိုပ်မရှာ်အာနူၝောံကီု၊  မရာတ်လ္ပပတှ်ေဂလာန်ညးသိဝိရးညိ၊  ကောန်ပိုဲသၟိၚ်ဝေသန္တဝ်  မသက္ကုဒုဟ်ဝွံဂှ်။  မာဗဗ္ဗာဇေသိ−မရာတ်လ္ပကဵုဗက်ကၠေံညိအဴ”  “ဘဒ္ဒေဖုဿတဳ၊ ယွံဂၞကျာ်ဖုဿတဳ။  သဘဴသၟိၚ်မတဴပ္ဍဲဓဝ်သၟိၚ်စှ်ပြကာဝွံဂှ် နကဵုလမျီုဇကု ဓဝ်စှ်ပြကာရောၚ်၊  မသ္ဍိုက်လောန် ဒ္ဂေတ်ဓဝ်သၟိၚ်တံဂှ် အဲမဒ္ဂေတ်ဗက်ရောၚ်၊ ဟိုတ်ဂှ်ရ ကောန်အဲဝေသန္တဝ် အဲမ္ဒးဗက်ပ္တိတ်ကၠေံရောၚ်”


“ယွံဨကရာတ်သၟိၚ်မပြဲ မတုဲတေံကောန်ပိုဲဝေသန္တဝ် ညံၚ်ဇၞောဝ်ညးသိဝိရးဂမၠိုၚ်ကီု၊ ညံၚ်ပ္ကဴကဏ္ဏကာ မရာၚ်ဆာဲတံပ္ဍဲဒေါဝ်ဂြိုပ် ပ္ကဴကဏ္ဏကာကီု၊  ပ္ကောံကေတ်လၟေၚ်ယာန်စိၚ်ချေံကွဳသရေၚ် လၟေၚ်အမာတ် ဒကိုပ်ပၞာန်ဒဴဗညာ သောဏာပတိ ဗဵုလဗး ညးဂၟံၚ်သရာဲ နာဲဒေါန်ဗေဒၚ်သ္ဇၚ်ထဝ်သ္ဇၚ်သြန်  မတန်ယတြာ လၟုဟ်လောကဓဝ် ကၠုၚ်စိုပ်ဒေါဝ်ဂြိုပ်ဋ္ဌာန်လ္ၚုဇကုမွဲ ဟွံမွဲကဵုသၞေဟ်သြၚ် ကြၚ်ဂၞိၚ် သ္ဂောံလော်ရ၊ ဒးတွာ်နယာန်စိုတ် သီုကဵုဒဒိုက် သနာပသာ်ကောန်ပိုဲတွာ်အာမာန်ရော”


“ယွံမရာတ် မတုဲတေံ ကောန်ပိုဲဝေသန္တဝ် နကဵုမြမောဝ် ဗြံက်ဗြ မပ္တံစမ္မာ သ္ၚေံ သတူ ကမ္မရူ ဆုမြမောဝ် ဖျောဝ်စၠန်အဂၠဴ သ္ၚံဒေဝဒါ  ခ္ဍၚ်ရာ ကလာမက် ဂဒိုပ်ဘုံမသိုန်ရာဲ ဇိုန်သ္ပိုန်အမာဲမောဝ်ကၠာတ် ဇိပ်ဂၠိပ် ဟမိပ်ဖကု ဥသြုၚ် ကတဴၜိုဟ်ဗဗိုဟ်စုတ် ခန္ဓကာယ မဒၟံၚ်သိုက်၊ လမှ်ညးဗက်နူရး ဒးကျာ ဒးဂမ္တဴ တ္ၚဲဒးလတိုပ် လမၠာၚ်ဍေၚ်ပလက် လက်ကၠိုက် ခနှိက်တိ ကၠိခ္ဍက်ဟန်ဗန်တ္ၜန်တ္ၜောဲနှဴရဴ ကေုာံဖဴလမၠိုက် ပသာ်ကောန်ပိုဲ ဒုၚ်ဒဒိုက်မာန်ရော”


မတုဲတေံ ကောန်ပိုဲဝေသန္တဝ် ကျိုၚ်ကျဝ်ဂ္ညိဂ္ညာတ်ယာတ်သုတ် ယာတြာ ခေါရာသာလုံ သုတ်ဗြေဝ်ဖုံဒစာံခေါမက္ကရး ဒမက္ကရး ညးပက်သ္ဍိၚ် ဇိၚ်ပ္ၚန် မတန်ဗိုက်လ္တက် လၟုဟ်တိတ်ဒံၚ်ဋ္ဌာန်ဂြိုပ်တုဲ ဟွံမွဲကဵုယာတ်သုတ်တောဝ်  သ္ကောဝ်ဆု ဒလိုန်ဒန် စၞာံဗြန် သီုပသေက်မြပံၚ်ဒလောၚ်ပရှ်ေသတ်ဆု ပရိက္ခရာ ရသိလမုဲလမေက် လက်ကၠိုက်လမၠိုက် ချောံချးသ္ဒးလ္တက် ပသာ်ကောန်ပိုဲ ယိုက်ဏာဒှ်ရလေဝ် ဨကရတ်” ဨဝံ−ရဴဝွံ ဂၞကျာ်ဖုဿတဳ ပဟိုတ်ကဵုဗောဓိသတ်တုဲ နဒစိတ်ဂါထာ မြဴဝွံ ဂၞကျာ် ဂတေဝ်ယာံတဴရ။


“ယွံသၟိၚ်ဇၞော် ယြဴပူဂဵုမွဲ ညးဗက်ပ္တိတ်ကၠေံနူဍုၚ်တုဲ ဒသၠောံသ္ၚာ သၠဆုရောၚ် ပသာ်ဝေသန္တဝ် သၠောံလ္တက်ဒှ်ရောလေဝ်ဨကရာတ်”  “ယွံဨကရာတ် ပတုဲတေံ မဒ္ဒဳဂ္ညဳဂ္ညာတ် ယာတ်ခါမက္ကရး၊  ဒုမက္ကရးရောၚ်၊  လၟုဟ်ဒးသၠောံလ္တက် သၠဆုရသွံ၊   မတုဲတေံ နယာန်သရေၚ်ဝဝ်ထဝ် ဒလိၚ်ယာန်စိၚ် ဖ္ဍိုက်ကေုာံဍိက်တြုံဗြဴ ဗွက်ကရဴဒဴဂတ နဒၞပ်ထဝ်ရေၚ်မတ်တံဂှ် သၠိုက်တုဲ မအာရောၚ်၊ လၟုဟ်ဝွံ နယာန်တိုက်မဒ္ဒဳသိုက်ခမှာဗြဴ  မၞုံဇိုၚ်တဲမဍိုန်မတုပ်တဴရဴတောဝ်ချိုဝ်ပဝန်  ညးမၜန်ကီု၊  တွာ်အာပ္ဍဲတိဂမ္တဴကန္တာအဓါန် နယာန်တိုက် ပသာ်သ္အာမာန်ရောလေဝ် ဨကရာတ် အာပ္ဍဲဂြိုပ်ဂၞိၚ် မိၚ်ဗရုသတ်ဇိုၚ်ပန် မပ္တံကၠဵုကၠိၚ် ကလိၚ်စိၚ်သြိတ်ဂၠဴပြေၚ်ကီု၊  ဆဂှ်ဟသေၚ်ပၠန်တုန်  မိၚ်ဗရု မပ္တံဂစေံကၠၚ်ဟိုက် မဒ္ဒဳဖေက်ဂၟံက် သမှုဒမြဴဇတဝ်တဴရဴဒေါၚ် ပသာ်သ္အာမာန်ရော”


“ယွံဨကရာတ်သၟိၚ်မပြဲ မတုဲတေံ မဒ္ဒဳသိုက်မမှာပ္ဍဲပြာသာဒ်ဂ္ညိသ္ၚိ၊ တၞုၚ်ကြကတ် ကေုာံသၟတ်ဗြဴ မံၚ်မနၚ်စၚ်မေနၚ် ကမၠောန်တြဴစှော်လ္ၚီ သီုသၟာတွိၚ်တွိုက် တိက်ကျာံထဏစံၚ်ဒြဝ် ဖံထဝ် တၠောတ်လွဳ ၚာဲ တြဲ ဇေဝ် သရေဲသ္ၚေဝ် ပေဝ် ခရာ သၟာလှ်ေဒယှ်ေ ပလှ်ေအခိုက် သ္ဍိုက်ဒၟံၚ်စိုတ်၊  လၟုဟ်ဝွံ  သ္တိက်ဒၟံၚ်ပ္ဍဲဂြိုပ်ဟေမဝန် ကေုာံကၠဗြန် ဇာဒိသိုၚ် သြိတ် ကလိၚ်တံဂှ် မဒှ်သၟာတွိၚ်တွိုက် ပသာ်မဒ္ဒဳတသိုက်စိုတ်မၞုံရော”


“ယွံဨကရာတ် − မတုဲတေံ မဒ္ဒဳဂအှ်သ္ဍိုက်ပိုဲ  ပပြဘိုက်လၟိုန် ဘောဇိုန်သီုထးထဝ် မၞုံကဵုဇိုၚ်လျိုၚ်ကၠံကသာပ် အမာဲကၠံမွဲမတ်  အပေါတ်တၞဟ်ဟ် မၞုံကဵုရှ်သာ  ညံၚ်သုဓာဘုတ်ကီု၊ သီုကွာၚ်စၞ  မစိစောန်ညးကၠောန်တၞဟ်ဟ် ဍာ်တှ်ကၠေၚ်သွဟ် ဍာ်သာဲ တၚ်လာဲ  ကၠေၚ်ဗဝုတ် စုတ်သဂြာ ဒှ်အဟာဇၟာပ်ကလာပပြဘိုက်၊   လၟုဟ်တိတ်အာဂြိုပ်လ္ၚု သတ်ဆုကီု ပ္ကဴဆုလမဝ်ဆုသၞေဝ်ကလာၚ်တၞးသရိုဟ်  ၜိုဟ်စံၚ်ကယပ် ဗဂပ်ပြာပ်နတဲဟွံမွဲတုဲ မ္ဒးစရ၊ စၞညးဒိုက် ပသာ်မဒ္ဒဳ သဒုၚ်ဒဒိုက်မာန်ရော”


“ယွံမရာတ် မတုဲတေံ ဂအှ်ပိုဲမဒ္ဒဳ လုပ်ဂၠံကျာ်သြဳသ္တိက်ဇနိက်ဖ္ဍာန် ဌာန်ဒၟံၚ်ဇံၚ်ဒလာဲ တၞာဲသၠဇြဲဗၠာဲ ဇမန်ဇာသြန် ဇာထဝ် ပၟိက်စၟဝ် ဍုတ်မြာ် စာၚ်ကၠိုက်ပိုက်သွိၚ်ညှာညှာ  လးသၞာဟွံဓိုဝ်ရုန် ဖုန်ထဍဳဒၞဳထကဝ် ကၟဝ်ခဴဇဴ ရဴတောဝ်ချိုဝ်ပဝန် သတၚ်ပ္တန်ကာယ၊ လၟုဟ်သ္တိတ်အာဒၟံၚ်ပ္ဍဲဂြိုပ်လ္ၚုသမၞိၚ်ဆု သ္ဒဟ်ဂၠံဂ္ညိ၊  ဂၠးတိမဒှ်ဒကဝ် လမၠိုက်ဒှ်ကၟဝ်မ္ၚဵု ကၟကလဵုလိၚ်ဒှ်ပနာၚ်တိုၚ် တ္ၜိုၚ်ပှ်သ္ဒဟ်ကုနကွ သၠဆုသ္ဒဟ်ဖုန်သ္ဍဳ တၟံသ္ဒဟ်ဒၞဳ  ဝုန်ဏၚ်သ္ဒးသတၚ်ခန္ဓ  ပသာ်မဒ္ဒဳ တသိုက်ကာလမၞုံရော”


“ယွံဨကရာတ်သၟိၚ်မပြဲ  ပိုဲဝွံညံၚ်နဲၜိုပ်ၜၚ် ပါကဟၚ်ဂစေံတၟံစက္ကဝဝ်ဗြဴ ရဴကောန်မ္ဒးပြိုက်ညာတ် သပေါဲလ္ၚုမ္ဒးစသိုၚ်ဒဒိုက်စိုတ် ဖဳဒွါသၞေၚ်ၜါ တက်သြိုဟ် ဇိုၚ်ဂရိုဟ်တိတသိန  လဂစေအ်ဂစောတ်ရေရောတ် သ္အဝ်လၚ်ဇွောဝ်ပဝ်ဒယာန်သၞေၚ် ကလေၚ်သ္ၚေဝ်မွဲ သပေါဲလ္ၚုဗွဲဒိုဟ်တေံ ဒိုဟ်ဝွံဂၠာဲဟဂွံတုဲ ဒါတ်သြိုဟ်ၚုၚ်ဟောံ ထောံပတုံဇကု ဒွံဆုတၟံဒးပကာဂစိုတ်။ ဨဝံ−ပိုဲညးၜါဟွံညာတ်ကောန်တုဲသ္ၚေဝ်မွဲဍုၚ် ရဴသပေါဲဂစေံ လ္ၚုညံၚ်ကဵုသုသာန်တုဲ ရိုဟ်ဟ်စၟဟ်တ္ၚဲ ဗြဲမတ်ၜါသၞူသ္ဒးဗဂူဒၟံၚ် လျးပၠိုတ် ပိုဲဒိုက်စိုတ်လောန်သွံဨကရာတ်” ။


“ယွံသၟိၚ်မပြဲ ဂလာန်တမၠာ ပမာညးဟီုကၠုၚ် ဍုၚ်ဟွံမွဲကဵုသၟိၚ်၊  စိၚ်ဟွံမွဲကဵုဒြၚ်၊ က္ၜၚ်ဟွံမွဲကဵုယာ၊ သမ္ဘာဟွံမွဲကဵုတြုံသၟတ်၊ ပၟတ်ဟွံမွဲကဵုဖဴ၊ ဗြဴဟွံမွဲကဵုကောန်၊ သၟိၚ်ဟွံမွဲကဵုကမၠောန်၊ ကောန်ဟွံမွဲကဵုမိမ၊ ဍိက်ဟွံမွဲကဵုတလ၊ ဗဴလဟွံမွဲကဵုကောန်စဴဂှ် ဒှ်မၞိဟ်လ္ၚုမွဲကီု။ ဨဝံ− နူကောန်ပိုဲဟွံမွဲတုဲ သက်ကဵုစ္ၜုဲစ္ၜော်နာံမြိုၚ် ကြဴသဒှ်ဂရိုဟ်ညး ဟီုဒးဒှ်လုတ် ဟီုလုတ်ဒှ်ဒွး  ညးဂှ်ဖေက်ဝွံရော၊ ဆဒညညှာတာပမာနွံဟေၚ်  ဖေၚ်ဂွုဟေၚ်ဒှ်မ္ၚဵုဗဵုဂၠိုၚ်ဇၞးသတြု ဗွဲကြဴ ပိုဲသစဴဒှ်လ္ၚုရောၚ်သွံ”။


“ယွံဨကရာတ် ၜိုန်အဲဗြဴ ယာံတဴကဵုကောန်အဲဝေသန္တဝ် မသက္ကုဒုဟ် ယဝ်မရာတ်ဗက်ကၠေံနူရးမ္ဂး  အဲဍိက်ဗြဴ သ္ဒးပကာဂစိုတ်ရကောန်တၠ၊  ကောန်ရောၚ်မဒှ်စရာဲကျာ်သြဳ၊  ကောန်ရောၚ်မဒှ်ဗၞဳပိုန်ဘက်၊  ကောန်ရောၚ်မဒှ်ဍာ်ပရိုတ် မဗၜိုဟ်ကဵုစိုတ်မိကဵုမ ယဝ်ရကောန်ဟွံမွဲ ဗိုန်ဗွဲဗွဝ်တိ သ္ၚိကဵုဒှ်ကြက်ရတ် ရေဝ်မတ်အနဂ္ဃ သၠကမဳဗိုတ် အိုတ်ကဵုသတ် မတဴပ္ဍဲဂၞဴစက္ကဝါ အကြာမှာသၟိတ် ဇမ္မုဒိပ် ဟေမာဝန် ဒဵုတ္ကံပန် သွဝ်တရဴ ကဵုတဴသ္ကေံတဲ ယဝ်ဟွံမွြကဵုကောန်သ္ဍိုက် ဒဒိုက်စိုတ်ပိုဲလောန်သန်သွံ” ဣတိဒေဝံ−န်ယွာံဂၞကျာ်ဇၞော် မယာံဒမာန်ဒၟံၚ်ဝွံဂှ် ကမၠောန်ဂမၠိုၚ်မိၚ်တုဲ ပတန်စိုတ်ဟွံတန်တုဲ တက်သြိုဟ် ဂတေဝ်ယာံတဴ ရဴအလိုန် ဇပိုန်မှာသၟိတ်ကီု၊ ဗရုယွာံ ပ္ဍဲသ္ၚိသၟိၚ်ဇၞော်တေံဂှ် အိုတ်ကမၠောန်ဗောဓိသတ် တြဴစှော်လ္ၚီ ကုန်ကွနၚ်စၚ်မေနၚ်ဂမၠိုၚ် ဂွံမိၚ်တုဲ ပလာဲသော်ဗဂူဗြဲမတ် တက်သြိုဟ် ဂတေဝ်ယာံတဴဗွဲမလောန် ပ္ဍဲကာလဂှ်ရ။


“ဘိက္ခဝေ−ယွံခမဳတံ၊ ပ္ဍဲကာလဂှ် မိၚ်ယွာံ ပ္ဍဲသ္ၚိသၟိၚ်ဇၞော်တုဲ ကမၠောန်ဗောဓိသတ် သီုတြဴစှော်လ္ၚီ၊ တက်သြိုဟ်ယဵုတဲ ဂတေဝ်ယာံတဴ ရဴဓိတာန်မ္ၚဵု ဒကျာဝေရံ  ကျာမြာက် မပိုက်ပၠောတ်လၜက်ဒၟံၚ် တူရံၚ်သ္ကံကီု၊  သီုကဵုသၟိၚ်ၜါ က္တဵုဒှ်လၞီလၞာ် လောတၟဝ်လဴ ဗွဲမလောန်ရ ခမဳတံ”။


“ဘိက္ခဝေ− ယွံခမဳတံ၊  ဗြဴကမၠောန်ကောန်သၟိၚ်ကီု၊  ညးဒိုက် ညးလွေဟ် သမ္ၚေဟ်သေဋ္ဌဳ ခမဳဗမၞးအိုဿီု ညးဂမံၚ်ဍိုက်စိၚ် ဍိုက်ချေံ တွာ်တိုက် ဍိုက်ကွဳ ညးဂမံၚ် ပ္တုဲကေၚ်ကာယဵုသီုတဲၜါတုဲ ဂတေဝ်ယာံတဴ ပ္ဍဲသ္ၚိသၟိၚ်ဝေသန္တဝ် အိုတ်ခမဳတံ” ပ္ဍဲဗ္တံဂှ် ကလိလောန်အာတုဲ ယးဂှ် အမာတ်ဇၞော် ကၠုၚ်လ္ၚောဝ်ပ္တီရ၊  ဗောဓိသတ် ဟုံဗၠိုဝ်ၜးလှာဂ္ညိဂ္ညာတ်အလၚ်္ကာရ ပပြဘိုက်အာဟာရဘောဇိုန်တုဲ ပြာပ်တိတ်အာဇရေၚ် ရုၚ်ဒါန်ဇကုရ၊  “ဘိက္ခဝေ−ယွံခမဳတံ၊  ပ္ဍဲကာလဗ္တံဂှ် ကလိလောန်အာတုဲ ပ္ဍဲကာလဂှ် သၟိၚ်ဝေသန္တဝ် ပြာပ်တိတ်အာပ္ဍဲဇရေၚ် ရုၚ်ဒါန်ရခမဳတံ”။


“ဘော အမစ္စာ−ယွံအမာတ်။  အိုတ်ကဵုတမၠၚ်လ္အာတ်မၞးတံ ကဵုကၠုၚ်တန်ဒၟံၚ် ပ္ဍဲရုၚ်ဒါန်ဝွံတုဲ ယဝ်ရညးနွံပၟိက်ကဵုယာတ် ယာတ်မၞးတံကဵုဒါန်ညိ၊ ယဝ်ရညးမၞုံပၟိက်ကဵုဘောဇိုန် ဘောဇိုန်မၞးတံကဵုဒါန်ညိ၊ ၜိုန်သုရာဟွံကြိုက်ကဵုဒါန်ကီု မၞးတဴဗပေၚ်ဂၞပ်စိုတ်ညးညိကီုမၞးတံ”။


“ယွံအမာတ် တမၠၚ်လ္အာတ် ကၠုၚ်စိုပ်ပ္ဍဲဍုၚ်ဒါန်အဲဝွံမ္ဂး မၞးတံလ္ပပြိုက်ညိ၊  မပ္တံပုၚ်ဍာ် မၞးတံတရိုပ်ဗစညိ၊ တမၠၚ်လ္အာတ်ဂမၠိုၚ် မၞးတံပပူဇဴတုဲ သြဝ်ကဵုအာကၠေံရအမာတ်။ တေနဝုတ္တံ−ဟိုတ်ဒှ်သာ်ဂှ်ရ၊  ဝုတ္တံ−စိုန်ကျာ်တွံကဵုခမဳဂမၠိုၚ်ပၠန်ရ။


“ဘိက္ခဝေ−ယွံခမဳတံ။  သၟိၚ်ဝေသန္တဝ် မၞုံစိုတ်မဟွံဂွံချဳ ပ္ဍဂမ္တက် မၞုံစိုတ်ဟဂွံဂဍောပ် ဒ္ဂေတ်ဒါန်မပြဲအဲအာတ်လွဵုကဵုညး သိဝိရးဂမၠိုၚ်ရ၊  ညးသိဝိရးအိုဿီု အဲအာတ်လွဵုဂှ် ကဵုလွဵုကုအဲရ၊  အဲကဵုညးတက်ဖံဇၞော် ကဵုဂရၚ်ပ္တီ တမၠၚ်လ္အာတ်ဂမၠိုၚ်တုဲ အဲကဵုဒါန်ကဵုတမၠၚ်လ္အာတ်ဂမၠိုၚ်ရ ခမဳ”  ပ္ဍဲကာလဂှ် သၟိၚ်ဝေသန္တဝ် ဇၞော်ပၟဝ် ညးသိဝိရး တိတ်အာရုၚ်ဒါန် တမၠၚ်လ္အာတ်ညာတ်တုဲ ရဴမကြအ်ဥမတ်ဍောၚ်ၜိုတ်အိုတ်ကဵုလ္အာတ်ဂမၠိုၚ် ကၠုၚ်ကောံဒၟံၚ် ပ္ဍဲရုၚ်ဒါန် ဂလာန်သာ်ဝွံ သ္ဂးရ၊  “သြတၠဂုန် လတုန်ဝါဝွံ သ္ဒးတိတ်အာဂြိုပ်ရသွံ” ဂးတုဲ လဟီုတဴရၚ်သ္ကံ ရဴဝွံသ္ဂးရ။


“ဘော−ယွံမၞးတံ။  ဨကရာတ်ဝေသန္တဝ် မတုပ်တဴရဴသစ္ဆုကဵုရှ် တၞဟ်ဟ်သာ်ဂှ် မပ္တုဲကဵုပၟိက်စိုတ်ညးအိုဿီု မစိုန်ဒှ်တဴ ပြဘိုက်ပိုဲညးဂမၠိုၚ် လတုန်ဝါဝွံ ညးဒဗိုၚ်ကၠေံတုဲရသွံ မၞးတံ၊  ညံၚ်သာ်ဂှ် ဨကရာတ်ဝေသန္တဝ် မသက္ကုဒုဟ် ပညးဗက်ကၠေံရော” မၞးတံဂးတုဲ ယာံတဴဗွဲမလောန်ပ္ဍဲကာလဂှ်ရ။


ပ္ဍဲကာလဂှ် ဗောဓိသတ် သ္ဒးတိတ်အာနူဍုၚ်ဂးကီုရ၊  ဗမၞးဂဟပတိ ဇမၞော်သၟတ်အဇ္ဇျိမအဝဲအိုတ်ကဵု ညးဍုၚ်ရးနိဂီု သီုအမာတ် ဒကိုပ်ပၞာန်ဒဴဗညာ သေဏာပတိ ညးလွေဟ် သမ္ၚေဟ်သေဋ္ဌဳ သ္ဂံၚ်သ္ဂဴ ဂၞဴဍုၚ်အိုတ်ကဵုဇၞော်သၟတ် ဒဵုကလော်ကီု၊  ကၠုၚ်ကောံမွဲဟာန် ဂလာန်သီုယွာံယဵုတဲတုဲ သာ်ဝွံဂးကေုာံရၚ်သ္ကံရ၊  “ဘော−ယွံမယးတံ  ညးဍုၚ်သိဝိရးဝွံ  ဟွံမွဲဓဝ်ပၠေၚ်ကၠေံပိုဲညးဂမၠိုၚ်တုဲရသွံ” ဣၚုဟ်ဂးတုဲ ဗ္ဂူဗြဲမတ် တက်သြိုဟ် ဂတေဝ်ယာံတဴဗွဲမလောန် ပ္ဍဲကာလဂှ်ရ။


“ဘိက္ခဝေ−ယွံခမဳတံ။ ပသာ်ဝေသန္တဝ်ဂှ်မဒှ်ရော၊  သၟိၚ်ဝေသန္တဝ် ကဵုဒါန်စိၚ် ပစ္စယနဂဵု ပ္ဍဲဇရေၚ်ဍုၚ်ဇကုတုဲ ဟိုတ်နူဂလာန်ညးသိဝိရးဒးတိတ်အာရ ခမဳတံ။  ဘိက္ခဝေ−ယွံခမဳတံ၊ ဂ္ညိဂ္ညာတ်ဒးရးတုဲ ကဵုပရာပ်ပ္တိတ်ဏာရုၚ်ဒါန်ရ၊ ပသာ်ရော၊  စိၚ်ဂကူမှာတၚ်ထပှ်ကၠံ မပ္တံအပေါတ်ဂ္ညိထဝ်သြန် ဇမန်ကံဂတးတူ စၠးသၞာခေါဇာ  ဇမန်ပ္ကဴဂ္ညိကတောဝ်ဂ္ညိတံလပှ် အရံၚ်သာ်ဗိုတ်မြကၟတ်သလဇြဲဗၠဲ ဇမန်ဇာသြန် ဇာထဝ်ခါဂှ် ဂမာစိၚ်ကျိုၚ်ကျဝ်ဂ္ညိဂ္ညာတ် လၜက်ယာတ်သာခေါရာသာလုံပုံ ဒစာံဂါံဍိုက်ပေတ်လှာဲဇၟူ တၠရပ်စရာၚ် စက်ကြောန် ဗၞုဟ်ကနှံၚ် လၟေၚ်ကဵုဇက်အာရေၚ်အာဂတကၠာရ။


ချေံဂကူ အဇာနိယသိန္ဓဴ မၞုံပ္ဍဲသုတ်ဇေန် ဆၚ်ရာံဓရေပ်လဂါံဂှ် ပြဟ်ပြေဟ် ထပှ်ကၠံ သီုကဵုဂ္ညိဂ္ညာတ်ဒဂိုန်ခံၚ်ရၚ်လ္ၚးသြန်ထဝ် မြသိလ္လာ ကျိုၚ်ကျဝ် ဒလဝ်မှုတ်တဵုသၠိုက်ဖါဂေါပ် တဲရပ်တ္ၚဒေါန် ဍိုက်ဗက်ကြဴကြဴ ကွဳထပှ်ကၠံ မပ္တံသြံက်ဗ္ဒဝ်လဝ် ဇၞောဝ်လ္တာ် အလာံရာဲတံၚ်ခေါန် သွဝ်ဒၟံၚ်ညးမစဵုလဝ်နစၞာံဗြန် စၞာံကၠ ညးဂၟံၚ်သၞးကေတ် ဂဒံၚ်ဂဒါၚ်စက်၊ ဝက်ပ္ကဴဇမန် သၠိုက်ခြပ်ရပ်တ္ၚ တိုန်ဍိုက်တုဲ ဇက်တိတ်အာလၟေၚ်ၚ်ကာလဂှ်ရ။


ဘိက္ခဝေ−ယွံခမဳတံ၊  သၟိၚ်ဝေသန္တဝ်ကဵုဒါန် ပ္ဍဲကာလဂှ် သၟတ်ဗြဴကုမ္မာရဳ ထပှ်ကၠံ မၞုံလက်သန်ဗွဝ်ပိုန် မၞုံအဝဲသော်ညံၚ်သၞေၚ် ထိုၚ်ဘိမ္မရာဂးမုက္ခဝါ ညံၚ်ဂိတုဗပေၚ် ဂၞိၚ်ဂတ် စၚာၚ်လး သာ်ဇကုသိရဳ ဂအဂရိုၚ် ဂၠိုၚ်ကဵုစရာဲကျာ်သြဳ ဂၞိၚ်လ္တက် ဝက်သၞေက်တၠၚ်ဗိုတ် သီုဒကောံသော်သၞာဲကနှံၚ်ဗြကၞေၚ် ပသေၚ်တဝ်စရှ်ဂလီု လကံက်ဒြၚ်ဗံက် တယၚ်ဂွါတလာကံ ကဵုကျိုၚ်ကျဝ် တၞဟ်ဟ်သာ် သၟဝ်ဗြဴမွဲမွဲ မွဲကွဳမွဲ စွံပ္တန်လဝ်ဍိက်ဗြဴဒစာံ သီုကဵုမကျိုၚ်ကျဝ် ဂ္ညိဂ္ညာတ်ဒးရးတုဲ တွာ်ပ္တိတ်ဏာရုၚ်ဒါန်ရ။


အထ−ယာံဆဂှ်ဟွံသေၚ် ၝောံဂၠဴပၞတ်ထပှ်ကၠံ သီုကဵုသၠိုၚ်သြန် မဒုၚ်ဍာ်တှ် ထပှ်ကၠံ ဍိက်တြုံထပှ်ကၠံ ဍိက်ဗြဴထပှ်ကၠံ သီုကဵုမကျိုၚ်ကျဝ်ဒးရး အိုတ်ကဵုအပေါတ်ကြိယာပဿာဓန အုပ်တဴပၠးဂၠးထဝ်သြန် မၞိက်ဗိုတ်ဗၠဲ ဗ္ဂဲဂေါမုတ်မြခုဿရာ သိလ္လာအပေါတ် သၠုဲသၠာဲဗဗြိုက် ကံဂတး အိုဿီုသဗ္ဗထပှ်ထပှ်ကၠံ ပရာပ်ဏာရုၚ်ဒါန်အိုတ်တုဲ သီုကဵုပုၚ်ကွာၚ်စၞအဟာရဘောဇိုန် ဟွံတီကဵုဗၞတ်တွဵု ဒဵုကဵုသုရာ ဟွံကြိုက်ကဵုကီု ဗောဓိသတ်ကဵုဒါန်တ္ၚဲဂှ်တုဲ အိုတ်ပ္ဍဲကာလဂှ်ရ။


ဘိက္ခဝေ−ယွံခမဳတံ။  ဨကရာတ်ဝေသန္တဝ်ကဵုဒါန် သဗ္ဗထပှ်ထပှ်ကၠံဂှ် တိဇၞော်ချဳသမြပ်ဒဇပ်ဇတဝ်က္တဵုဒှ်အသဝ်ဂပ်ဝ်ဖေက်ဂၟံက် ဒတဴနရဴသော်ဇကု က္တဵုဒှ်ရ၊ ဨကရာတ်ဝေသန္တဝ် ညာတ်အသဝ်ဓဝ်ကုသဵု ဖဵုဒါန်ဇကုတုဲ ယဵုသၟိပ်တဲ သီုကဵုမအိုဟ်တၟိုဟ်စိုတ်ဂှ်ရ ပ္ဍဲကာလဝေသန္တဝ်ကဵုဒါန်ဂှ် ညးမပဒတဴ ပ္ဍဲဍုၚ်စေတုတ္တရနာဂဵု မပ္တံကဵုဗမၞး ညးဒိုက်ညးလွေဟ် သမ္ၚေဟ်သေဋ္ဌဳ ခမဳဗမၞး တမၠၚ်လ္အာတ်တံဂမၠိုၚ်သ္ဂးရ၊  “ယွံဨကရာတ်မကဵုဒါန်ရ၊  ညးဗက်ကၠေံ နူတွဵုရးရောၚ်အဴ၊ မွဲလှ်ေပၠန်တုန် ဂတဝွံ မရာတ်လ္ပကဵုဒါန်ရအဴ” ရဴဝွံဂးတုဲ လ္အာတ်ဂမၠိုၚ် ဍေံတံဂတေဝ်ယာံကဵုဝေသန္တဝ်ရ၊ တေနဝုတ္တံ။ ဝေန− ဟိုတ်ဒှ်သာ်ဂှ်ရ၊ ဝုတ္တံ−စိုန်ကျာ်တွံဂါထာဝွံပၠန်ရ။  သာရိပုတ္တ−ယွံသာရိပိုတ်၊  မပ္တံကဵုတမၠၚ်လ္အာတ်ဂမၠိုၚ်သာ်ဝွံ  ဍေံတံသ္ဂးရ၊  “ယွံဨကရာတဆ် ဟိုတ်နူမကဵုဒါန်စိၚ်ရတ် ညးသိဝိရးဂမၠိုၚ် ဗက်ကၠေံ နူတွဵုရးတုဲရ၊ ရဴသာ်ဝွံ ၜိုန်ဒှ်ကီု  မွဲဝါပၠန်တုန်  ပသာ်ကဵုဒါန်မဖှ်သာ်ဝွံပၠန်သွံ”ရဴဝွံဂးတုဲ ပ္ဍဲကာလဂှ် ဗရုကၞုက်ကၞာဲ မဇၞော်မွဲဒမြိပ်မဂပ်ဝ်ဖေက်ဂၟံက် ဒ္ဂေဟ်တဴပ္ဍဲရုၚ်ဒါန်ဂှ်ရ။


ညးမဒုၚ်ဒါန်တုန် ဂိုၚ်ကေတ်ဒါန်တုဲ သာ်ဝွံဍေံတံဟီုရ၊  “ပ္ဍဲလၟုဟ်ဝွံ သၟိၚ်ဝေသန္တဝ် တြုံလၟောဝ်ကျာ် တၠဓဝ်သဒ္ဓါ  တိတ်အာနူဍုၚ်တုဲ ပဟိုတ်ကဵုညးဂှ် ဒှ်တြုံတၠဒါန်မွဲ ပိုဲတမၠၚ်လ္အာတ်ဂမၠိုၚ် ပသာ်သ္ဂောံဒုၚ်ဒါန်ပၠန်ရော၊ လၟုဟ်ဇိုၚ်တဲပိုဲလ္အာတ်ဂမၠိုၚ် ရဴညးမကုတ်ကၠေံကီုသွံ” သာ်ဝွံ ဍေံတံဂးတုဲ တက်သြိုဟ်ဂတေဝ်ယာံတဴအိုတ်ရ။


“ဘိက္ခဝေ−ယွံခမဳတံ။ ပ္ဍဲကာလ ဨကရာတ်ဝေသန္တဝ် မတိတ်အာဂှ် မပ္တံတမၠၚ်လ္အာတ်ဂမၠိုၚ် ရဴမကြအ်ဥမတ်ဍောၚ်ၜိုတ်တဴကီု၊  လောတ်လောတၟဝ်တံရ ခမဳတံ” သၟိၚ်ဝေသန္တဝ် ကဵုဒါန်တုဲ ပ္ဍဲပယာံသဝ်တ္ၚဲ ကလေၚ်စဴကၠုၚ်သ္ၚိ တၞုၚ်ကြကတ်ဇကုတုဲ ပ္ဍဲတ္ၚဲယးဂတ အာရချပ်တုြ နယာန်ြကွဳ ညးဂ္ညိဂ္ညာတ်လဝ်ဂှ် တိုန်ဍိုက်ကေတ်တုဲ ပြာပ်အာ အာလ္ၚောဝ်တံဇိုၚ် သၟိၚ်မိသၟိၚ်မဇကုရ၊ ဂၞကျာ်မဒ္ဒဳကီုလေဝ်  “အဲအာကရောံ တၠသ္ၚိကီုဒဒှ်ဂှ် အဲသကဵုခါံသဳတြုံဗြဴ အနုညာတ်ညိ”ရဴဝွံ ဂၞကျာ်ဂးတုဲ အာမွဲဟာန်ကေုာံတၠညး ဝေသန္တဝ်ရ၊ ဗောဓိသတ်လ္ၚောဝ်သၟိၚ်မတုဲ ဒဒှ်ဇကုမသတိတ်အာယးဂတ လ္ၚောဝ်ပ္တီသၟိၚ်ရ။


ဘိက္ခဝေ−ယွံခမဳတံ။ သၟိၚ်ဝေသန္တဝ် လ္ၚောဝ်ပ္တီသၟိၚ်သိရိသဥ္ဇယျ မတန်တဴ ပ္ဍဲဓဝ်မပြဲရ၊ “ဒေဝ−ယွံသၟိၚ်မပြဲ ဟိုတ်နူပ္တေဟ်ဂလာန် ညးသိဝိရး မရာတ်စ္ဍးပ္တိတ်ကၠေံနူကဵုရး အဲသ္ဒးတိတ်ဒၟံၚ်ပ္ဍဲတၟံဝၚ်ဂပဝ်ရ၊  သၟိၚ်မတလဂုန် ယွံသၟိၚ်မတၠဂုန်  သတ္တံလ္ၚဵုက္တဵုဒှ် ကလိလောန်တုဲကီု၊ သတ္တံလ္ၚဵုက္တဵုဒှ်ပ္ဍဲအနာဂတ်ဂတကီု၊ သ္တံလ္ၚဵုက္တဵုဒှ် ပ္ဍဲပစ္စုပ္ပန်ရ၊  သတ်အိုဿီုဂှ် နကာမဂုန်မသုန်ပြကာ ဟွံဂွံအာစိုပ် တရိုပ်စိုတ်ဟေၚ် ဒးအာစိုပ် ဥဿဒနရက်မဒှ်ဌာန် ဒ္ဂေတ်ပွိုၚ်သၟိၚ်ယီုရမရာတ်”


“မဟာရာဇ−ယွံသၟိၚ်ဇၞော်၊ ဇကုအဲဟေၚ် အဲပြိုက်၊ ဝါ၊ မွဲနဲပၠန်တုန်။ ဇကုအဲ မိန်ညးဍုၚ်ဂမၠိုၚ်မပြိုက်။ ပ္ဍဲပြာသာဒ် ဇကုအဲ ပ္တုဲဒါန်တုဲ ဂလာန်ညးသိဝိရး  အဲသ္ဒးတိတ်အာနူရးရသၟိၚ်မ”  “မာဟာရာဇ−ယွံသၟိၚ်ဇၞော် ပ္ဍဲဂြိုပ်ဇၞော် တ္ၜန်တ္ၜောဲတဴ မပ္တံကၠဗြန် ဇာဒိသိုၚ်ဂမၠိုၚ် မသိပ်ဂၠိပ်ဂှ် ကောန်သ္ဒးသိပ်ဂၠိပ်ကီုရသၟိၚ်မ၊ အဲသ္ဒးအာပ္တုဲပွဓဝ်ကုသဵုရ၊  တုမှေ−ၚ်သၟိၚ်မ၊  ပ္ဍဲလိုက်ကာမဂုန် မရာတ်တန်ဒၟံၚ်ရ၊ ပ္ဍဲဌာန်အနန္တရ မတွံဂး  သ္ဍိုက်စိုတ်ဂှ် အံက်ကျာ်ဂန် မၚ်မွဲရအဴ” ဣတိဝစနံ−န်ဂလာန်မရဴဝွံ။ အာဟ−စိုန်ဗောဓိသတ်ဂးရ။


သၟိၚ်မိၚ်တုဲသ္ဂးရ၊  “ပုတ္တ−ယွံကောန်။  ဟိုတ်သၟိၚ်မ ဒ္ဂေတ်ဗက်ဓဝ်သၟိၚ်စှ်ပြကာ မဝေဏဳသၟိၚ်တမၠာတေံတုဲ သၟိၚ်မ မ္ဒးအေၚ်ဒုၚ်ရောၚ်၊ နာဲအာကၠာရကောန်” သာ်ဝွံ သၟိၚ်သိရိသဥ္ဇယျဂးရ၊  ဗောဓိသတ် ကေုာံသၟိၚ်သိရိသဥ္ဇယျ ဟီုဇီုပၠန်ဂတးတုဲ  ဒဒှ်ခမဳ သၟိက်ကဵုမိအနုညာဏ် က္တဵုအာလ္ၚောဝ်ဇိုၚ်မိတုဲ ဂလာန်သာ်ဝွံသ္ဂးရ၊  “”အမ္မ−ယွံမိ။  ဟိုတ်မရဴညးသိဝိရး မဗက်ကဵုအာတၟံဝၚ်ဂပဝ်ဂှ် ပတ္ၜန်တ္ၜောဲတဴ သတ်ဂမျိဂမ္တာန် မပ္တံ ကၠဗြန် ဇာဒိသိုၚ် ကလိၚ်စိၚ်သြိတ် ဒိုဟ်ဒးဂှ်ကောန်သ္ဒးအာရ၊  နဓဝ်ကုသဵု အဲပ္တုဲ ပ္ဍဲဒဒှ်ခမဳတလဂုန် အနုညာဏ်ကဵုကောန်ရအဴ”။


“ပုတ္တ−ယွံကောန် ဒဒှ်ခမဳ။  မိအနုညာဏ်  ကဵုဍိုက်ပေၚ်ကဵုနာဲရလေဝ်ကောန် ဗက်ဆဝွံညိ၊  ဂအှ်အဲမဒ္ဒဳစဴအဲၜါ ဇာလဳကဵုကဏှာဇိုန်ဂှ် သိက္ခာမာရောၚ်၊ ပသာ်အာပ္ဍဲဂြိုပ်ဒှ်ရော၊ ကဵုဒၟံၚ်အဏံရကောန်”  “အမ္မ−ယွံမိတၠဂုန်။  ပသာ်မိဟီုဂလာန်သာ်ဝွံရော၊ ဂၞကျာ်မဒ္ဒဳဟွံဒးဂၞပ်ဂှ် ယဝ်သဒှ်မ္ဂး တၞဟ်နအဲသကေတ်ဏာမဒ္ဒဳ အဲဟွံသၟဟ်ရထရ၊  အမ္မ−ယွံမိ။   မဒ္ဒဳသ္ဒးဂၞပ်သၟိက်အာဂှ် ဗွဲလက်ကရဴ ကြဴအဲကဵုအာရ၊  သၟိၚ်ဒၟံၚ်ဂှ်  ကဵုဒၟံၚ်ပ္ဍဲဍုၚ်ဝွံရမိတၠဂုန်” ဣတိဝစနံ−ဟိုန်ဂလာန်သာ်ဝွံ၊ အာဟ−စိုန်သ္ဂးကဵုဂၞကျာ်ဖုဿတဳရ၊  သၟိၚ်မိမိၚ်ဂလာန်ကောန်တုဲ အာတ်အခေါၚ်ကဵုဂအှ်ပၠန်ရ။


ဘိက္ခဝေ−ယွံခမဳတံ။  ပ္ဍဲကာလဂှ် သၟိၚ်သိရိသဥ္ဇယျ တၞဟ်နသ္အာတ်အခေါၚ်ကဵုဂအှ် သာ်ဝွံသ္ဂးရ၊  “ယွံမဒ္ဒဳ  ဒၟံၚ်အဏံရ၊  မြမောဝ်သ္ဂောံဗဗိုဟ်ဇကု  သရေၚ်ထဝ် ဝဝ်ဖဍိုက်  ဒၞပ်ရေၚ်မတ် ယာတ်ဍောတ် ဍာ်သြန်ဍာ်ထဝ် ဂွံကျိုၚ်ကျဝ် စရိုတ်လၜက် ဝေၚ်သၞေက်မၞိက် နပၞိက်ကၞဝ် တူဖုန်သ္ဍဳ ပိုက်သြန်ဒၟံၚ်ကြဴဂတ  မပြဘိုက်ဘောဇိုန်  သီုထးထဝ် ဂွံပ္တန်လဝ်ကာယရောၚ်၊  ပ္ဍဲဂြိုပ်တေံ တၟဟ်ကြေဟ်ဝါန်လမၠိုက်လက်ကၠိုက်  ခနှိက်တိကၠိခ္ဍက် ဒးလ္တက်စၞာံဗြန်  သၞာသတိတ်သၞာဂ္ဇံ တၟအ်လးဂၠးတိ၊ ဒးသုၚ်ဍာ်ကၠိကၠိုက် ဒးပပြဘိုက်ရိုဟ်ဇုက်ကြုက်ထဝ် လၟဝ်ဆုသၞေၚ်ကလာၚ်တၞးသရိုဟ်ရောၚ်၊ ဒဒိုက်သၞာလောန်က္ဍၚ်သန်၊ ယွံဂၞကျာ်  မဍိုက်ပေၚ်တဴ ကေုာံလက်သန် ဂၞကျာ် လ္ပအာရ မဒ္ဒဳ”  “ယွံဨကရာတ် ယြဴတသိုက်မွဲ ကလိဂွံတုဲ ကဵုထောံကၠေံတၠညးဝေသန္တဝ် ခိုဟ်ဗက်စ−ကျဒြေပ်ဒဴ တသိုက်ဂှ် အဲဍိက်ဟွံရာဒနာမိက်ရအဴ” ဂလာန်သာ်ဝွံ ဂၞကျာ်မဒ္ဒဳ မၞုံကဵုစရာဲ အဲဝဲဗြဴအိုဿီု ဂးကဵုသၟိၚ်သိရိသဥ္ဇယျရ။


သိရိသဥ္ဇယျော၊ၚ်သၟိၚ်သိရိသဥ္ဇယျ။  သၟိက်ဟီုဆေဝ်တာဂအှ်တုဲ စှ်မွဲဂါထာမရဴဝွံ၊ အာယ−စိုန်သ္ဂးရ၊ ဘိက္ခဝေ−ယွံခမဳတံ၊ သၟိၚ်ဇၞော်သိရိသဥ္ဇယျ ပဒတုဲမြမောဝ် ညးသိဝိရး သ္ဂးကဵုဂအှ်ရ၊   “ယွံမဒ္ဒဳ ဒဒိုက်ပ္ဍဲဂြိုပ်တေံဂှ် တ္ၜန်တ္ၜောဲတဴ ကေုာံသတြု တၟကၠဇာဒိသိုၚ် က္ၜိုၚ်ပှ်ဒြာဲ မၚ်ပြေၚ်ပြၚ်ဂၠဴ ကျာံ ကၠလှာ ကလိၚ်စိၚ်သြိတ် ဂၟိတ်ပၠာဇၚ်ရာ သာယရုဲ ကၟီဇြုံတၠန်ထတန်စၚ်စဳ ဓဂဳ အယဴ ဓနဴဝိဇာဓဵု လကိုဟ်ကုမ္ဘန် ကန္တာလ ယက္ခ၊  အိုတ်ဇၟာပ်ဋ္ဌာန် ဗိုၚ်ဇိုၚ်တၟဟ်က္ဍိုပ်ဒဵု ပယဵုဇြဟ်မုတ်ဂြိုပ် က္ဍိုပ်ဇီုထီုဥမၚ် အၚ်လှာ ကၟာလစ ဆဍေံမတွာ်ရေတ် ဂေတ်ဂေၚ် ဂၚေၚ်ဂပဝ် ကၠုၚ်အာဂၠာဲ အာဟာဂၞဴဒေါဝ်တရဴလဂုၚ်လၞၚ် လုပ်သတၚ်ကြာခြုံ ဇိုၚ်ဒွး အောပ်ဗ္ဒ ကြာဆု ဗ္ဒန်ဇကု သ္ဂဝ်ကြတ်ညာတ်ဗက်ဓဂြီု  ကၟိတ်ကိတ်ပၠောတ်ဝတ်ကံ၊  စဖျုန်သုၚ်ဆီ ဟွံတီဗၞတ်တွဵုရ၊  လၟုဟ်ဝွံ ဆညးပန်ကီု သ္တိတ်အာတ္ၚဲသ္ပာစုက်မုက် ဍေံစှ်ေပါဲဟမာန် ဒှ်ဋ္ဌာန်တၞုၚ်ဇကု သိုက်ခမာဗြဴဒဴ ဟဗၠးသဒုၚ်စၞ  သ္ဒးပကာဂစိုတ်သွံမဒ္ဒဳ။


“ယွံမဒ္ဒဳ ဇြုံကၠန်တံဂှ် မၞိဟ်ကဵုသတ်ဇိုၚ်ပန် မပ္တံကဵုဒြာဲ ကၠုၚ်ဂတမတ်ဍေံ၊  ဍေံပူတ္ၚေတ်နကဵုကဝးဇကုဍေံတုဲ ဍေံဏာဗစိုပ် စၟိန်ပြမာန်ဍေံရမဒ္ဒဳ”   “ယါံမဒ္ဒဳ ကၟီတံဂှ် ဍေံညာတ်တြုံမွဲရ၊ ၜိုန်တြုံဂှ် တိုန်အာတၞံဆုကီု ဟွံဗၠးသွံမဒ္ဒဳ၊ ပ္ဍဲဋ္ဌာန်တံဂှ် ပြေၚ်ဂြိုပ်ဂမၠိုၚ် မဇီုတဴရၚ်သ္ကံဂှ် မၞုံဒြၚ်ၜါမသ္ကေက်တက်ဒး ဟဂွံဂျိုၚ်တံဂှ် ဍေံဂၚေၚ်တဴပ္ဍဲသြၚ်ကြုၚ် သောဒမ္ဗရဂှ်ရ မဒ္ဒဳ”   “ယွံမဒ္ဒဳ မဒ္ဒဳညာတ်သ္ကံဒြာဲ ညာတ်သ္ကံဂၠဴဂမၠိုၚ် ဂၚေၚ်တဴပ္ဍဲဂြိုပ်ဂှတုဲ ဂၞကျာ်ဟွံညာတ်ကောန်ၜါတုဲ ရဴဂၠဴပၞတ်တၠကောန် မထၞေန်စိုတ်ပ္ဍဲကောန်ကီု၊ ပသာ်မဒ္ဒဳသ္ပရော၊ မဒ္ဒဳ ပ္ဍဲဂြိုပ်ဗဟေက်မဇၞော် ပရိုက်ဒဒိုက်လောန်သန် ၜိုန်မဒ္ဒဳ ဒၟံၚ်ပ္ဍဲဍုၚ်ဝွံမိၚ်ဗရုကၠဵု မကျူဗွဲမဂၠိုၚ်ကဵုဝါ ဒးလကိုတ်တဴသွံ၊ ပ္ဍဲလၟုဟ်ဝွံ ဂၞကျာ်သ္အာပဒတဴ ပ္ဍဲတၟံဝၚ်ဂပဝ် ပသာ်သ္ပရောမဒ္ဒဳ လ္ပအာရ၊ စသိုၚ်တသိုက်ပ္ဍဲဍုၚ် ဒုၚ်အသဳကၠဳ ကမၠောန်ကုန်ကွနၚ်စၚ် မၚ်မွဲကောန်ၜါ ဥပ္ပကာလွဳပရာကောန်ၜါ လ္ပအာရလေဝ်မဒ္ဒဳ” ။


ဣတိဝစနံ− ဟိုန်ဂလာန်သာ်ဝွံ။ အာဟ−စိုန်သ္ဂးကဵုရ၊ တံဝစနံ−န်ဂလာန်ဂှ်။ သုတွာ−ဂွံမိၚ်တုဲ။ သာ−ၚ်ဂနကျာ်မဒ္ဒဳဂှ် တၞဟ်နသၟိက်ဂွံဖအိုတ်ကၠေံစိုတ် ခါံသဳတြုံဗြဴတုဲဂှ် ဒစာံဂါထာမရဴဝွံ။  အာဟ−စိုန်သ္ဂးတဴရ။


ဘိက္ခဝေ−ယွံခမဳတံ။  ဂၞကျာ်မဒ္ဒဳ မၞုံစရာဲအဝဲဗြဴအိုတ်သီု ဒှ်ကောန်သၟိၚ်မဒ္ဒရး မိၚ်ဂလာန်သၟိၚ်သိရိသဥ္ဇယျတုဲ သာ်ဝွံ ဂၞကျာ်သ္ဂးကဵုသၟိၚ်ရ။


“မဟာရာဇ−ယွံသၟိၚ်ဇၞော်။  အိုဿီုဘဲ ပ္ဍဲဂြိုပ်တေံ မရာတ်ဟီုကဵုအဲဍိက်ဂှ် ဒှ်ကွေံရ၊  ဘဲဖ္အိုတ်ဂှ် ကဵုအဲဍိက်ဒးစသိုၚ်ကီု၊  တိုၚ်အဲဍိက်သ္အာကရောံတၠသ္ၚိဝေသန္တဝ်ရ၊  ဒဵုကဵုသၠခိုဟ်ဗကှော် အသြဳၜုန်ပြေၚ်  မသ္ကေက်တဴရဴကဵုသၞာဲရတ်ဗတ်တၠညးဝေသန္တဝ်တွာ်အာ ဟွံသၟဟ်ရထနသြိုဟ်အဲဍိက်ဗြဴသတိုဟ်အာ ဗ္ဒဟ်ဍာန်သဗာန်တုဲ ဇန်ဂှ်သကဵုတၠညးဝေသန္တဝ်အာရ”  “ယွံမိမ  သၟိၚ်တၠညးမပြဲ သဘဴသၟတ်ဝုန် ဟိုတ်သၟိက်ကလိဂွံတၠသ္ၚိ မတုပ်ကဵုစိုတ်တုဲ စံၚ်ဗဂဵုပၞာၚ်သ္ဍဴဓုပ်သ္ဍဴ ပ္ကဴမြမောဝ်ဟုံဗၠိုပ်  တရိုပ်ဂန္ဓာ မၚ်မွဲဝါစာ အရာပဋိပတ်ဝတ်ဗွဲမ္ဒးရးတုဲ တၠသ္ၚိမွဲမကြိုက်ကဵုဇကု ကလိဂွံရောၚ်၊  ဒဒှ်မာတုဂါံမဟွံမွဲကဵုတၠသ္ၚိဂှ် ဒဒိုက်ဒိန်ကာဲကၞာဲ တသေဝ်နရေဝ်ရိၚ်ကတၚ် ကၠၚ်ကၠောန်ရုန်မဵု ဒဵုကဵုတြုံဂကူမယုတ်မာတဴပုၚ်ၚးဗြဴကွာဲဟွံပပြဘိုက်သွံ”


“ယွံမိမသၟိၚ်တၠညးမပြဲ  ဝါမွဲပ္ဍဲလိုက်ဝွံ ဗြဴကောန်ဂကူသ္ဒးလီုအရာမှာ အရေဝ်ကြဳဇှ်ဒယှ်တှ်ယုတ်ပိုန်ဟုတ်  သ္ဂုတ်အာနူတၠသ္ၚိတုဲ တြုံမယုတ်ဂကူပိုန်နွံ ဟွံရိုဟ်စဟွံပဗၞတ်မွဲသွတ်တဴကဵုဗြဴတၠဂကူ ပွမဂေက်သော်သ္ဂန်ကံတဲ တြဲဓဇက်လက်ဖါဗ္ဒိုက်ဖျဝ် ဟွံလဝ်မာနသိကာရ ပွမွဲသွတ်သွာလောန်သန်၊ ဟိုတ်ဂှ်ရ  တၠသ္ၚိဟမွဲတုဲ ဒဒိုက်မဂၠိုၚ်သာ် ဍေံမစာ်စ္ဍးအာ နူဇကုဒိုက်လောန်သန်ရ၊  ဟိုတ်ဒှ်သာ်ဂှ်ရ  မွဲဟာန်ကေုာံသၟိၚ်ဝေသန္တဝ် အဲဍိက်ဗြဴမဒ္ဒဳသ္ဒးသ္အာကီုရအဴ”


“ရထသဘ−ယွံဨကရာတ်မပြဲ  နူညးဂၟံၚ်ကွဳဂမၠိုၚ် တြုံမယုတ် ဂကူမၞုံပၟိက်ဒးဂၞပ်ကဵုဗြဴကၟာဲမၞုံရုပ်သာ်မမိက်ကဵုဒြပ်ညိညဍေံကဵုတုဲ  ညံၚ်ရဴဂဍာ်ဂမၠိုၚ် ဗိုၚ်ဒၟံၚ်ကၠၚ်ဟိုက်ကီု၊ ဨဝံ−ရဴသာ်ဝွံ။ ဍေံဓဇက်ဏာဗြဴကၟာဲ ရိၚ်ကတၚ်က္ဍၚ်သန်၊ မွဲသာ်တုန် ထဝ်သြန်ဂမၠိုၚ် ၜိုန်ဂွံပတၠကီု  ပ္ဍဲသ္ၚိကလောမဆာဲတဴ နကြိယာဂ္ညိဂ္ညာတ် မဂဵုဒဟဵုတဴ နအပေါတ်သၠိုၚ်ထး ထဝ်သြန်ဒှ်ဖှ်သာ်ဂှ်။  အယံ−ၚ်ဗြဴဝွံ ဍေံဟွံမွဲကဵုတၠသ္ၚိ လုကဴတွဵုလမျီုမလယိုၚ်ပိုဲသက်က်ရောၚ်။ လလာန်မပ္တံသာ်ဝွံ နူကောဒေံမဟီုကီု နူပြောဲလ္ၚမဟီုကီု ဂလာန်ဂရိုဟ် ဟကလိဂွံမ္ဂးဂှ် ဟွံဒှ်ရ၊  ပ္ဍဲလိုက်ဝွံ ဒဒိုက်ဗြဴကၟာဲဝွံ ရိၚ်ကတၚ်က္ဍၚ်သန်၊ ဟိုတ်ဒှ်သာ်ဂှ်ရ မွဲဟာန်ကေုာံသၟိၚ်ဝေသန္တဝ် အဲဍိက်သ္အာကီုရအဴ”


“ရမထသဗ−ယွံတၠညးမစမိန်ပြမာန် ညးဂၟံၚ်ကၟဳကြုၚ်မွဲ မဟၟဲကဵုဍာ်ဂှ် ဒှ်လ္ၚကီု ဍုၚ်ရးနဳဂဳမွဲ ဟၟဲကဵုသၟိၚ် ဒှ်လ္ၚုကီု သဘဴဗြဴမွဲ ဟမွဲကဵုတၠသ္ၚိ ကရောံကေုာံ ကောစှ်ဒေံစှ် ကဵုနွံတဴဇရေၚ်ဒကဴၜိုန်ဒှ်ဒှ်လ္ၚုကီု။ ယွံဨကရာတ်မပြဲ မဒှ်စရာဲကွဳ ဇၞောဝ်အလာံရာဲတံၚ်ခေါန်ရ၊  မဒှ်စရာဲပၟတ်ယက်ရ၊  မဒှ်စရာဲဍုၚ်ရးနဳဂီုကီု သၟိၚ်ဨကရာတ်ရ မဒှ်စရာဲပိုဲဗြဴဂမၠိုၚ်ဝွံ တြုံတၠသ္ၚိရောၚ်အဴ၊ ဆဂှ်ဟသေၚ်တုန် ယြဴဗြဴမွဲဍိုက်ပေၚ်တဴ ကေုာံအထိုၚ်သးဂှ် ပ္ဍဲကာလတၠသ္ၚိဇကု အာစိုပ်ဒဒိုက်ဂှ် မၞုံကဵုဒဒိုက် မသၟဟ်ဟေၚ် ပ္ဍဲကာလဂှ် တၠသ္ၚိဇကု မသ္ဂေဟ်သွဟ်ဂှ် မွဲဟာန်ကေုာံတၠသ္ၚိဗြဴဂှ် အာစိုပ်တသိုက်ဗြဴဂှ် ဒေဝတဴဂမၠိုၚ်ထိုၚ်သးတဴ၊ မူဟိုတ်ရော ဗြဴဂှ် ပွမသ္ဇိုၚ်ညးပ္တုဲဂှ် မပ္တုဲသွံ၊  ဟိုတ်ဂှ်ရ ဒေဝတဴတံဂမၠိုၚ် ထိုၚ်သးတဴရောၚ်”


“မဟာရာဇ−ယွံသၟိၚ်မပြဲ။  သဘဴမာတုဂါံ ဂွံပတၠဍိက်သ္ကံတြုံ  ဗြဴ  ဗဝက်ကြဴဂတသ္ဘုံဇွိသ္ၚိကၠတ် ပြာသာဒ်ရတ် က္ဍိုၚ်ဗ္တာၚ်မ္ၚဵုကဵုဂွံပိုၚ်ကီု သီုဂၠးတ္ကံပန်သြန်ထဝ် ညံၚ်ဗွဝ်သြောံ ခါန်မွဲဟာန်ကေုာံတွဳဝါရ ကောစှ် သၟဟ်န်ကေုာံမိတ်စှ်ပြဝါ  မဆာန်ဂလာန်မ္ၚဵု ကဵုဟီုသ္ဍိုက်ဒၟံၚ်စိုတ်ကီု တၠသ္ၚိဟွံမွဲ ဟွံဆာဲစရာဲမာတုဂါံဟမွဲ ဒှ်လ္ၚုရောၚ်မရာတ်၊  ဗြဴလ္ၚဵုတြုံတၠသ္ၚိဂှ် နွံပိုန်ဟာန်ဋ္ဌာန်နန္တရ သ္ဂေဟ်သွဟ်ဂှ် ဒှ်လဟိၚ်စိုတ် ၜိုတ်ဟီုသီုမံဂြံဇံသဝ် အောပ်မာကၠုၚ် အာသီုဒဂီု ဒ္ဂေတ် ကွေတ်လၟေတ်ၜိုန်ဍိုန်ဒ္ၚဳ လွဳလွတ်ပတ်ပေါန် ကၠောန်ၜိုတ် စိုတ်ဟဂွံလုလန် သဳသန်ယိုက်ဒိုက် ထဒမနသိနလ ညံၚ်ထ္ၜလဝ်ကီု ကြဴတဲတြုံဂှ် လီုအရာမှာအရေဝ် ပိုန်ဟုတ်ဒြပ်သ္ဂုတ်အာ ဒိုက်သာ ကၠိုက်ကၠိဗျိပၠုတ် ဖျုန်ပမာစောဒနာဟီုကရောဲ ပျဲဖျာ် က္တောဝ်မတ်ပါၚ်ထတ် မတ်ဂံၚ်ကဆံၚ်ဗလှ် ဗ္ဒဟ်သေက်ဇဵု ဝဵုမတ်ကၠတ်စိုတ် ၜိုတ်ဟီုဂချဝ်လဗဝ််ပ္ကီု  ဟီုပ္တိုန်ဖျေံ ဂရိုဟ်ဒနာ လက်ဖာဗ္ဒေက်ဖျဝ် တ္ၚဲသဝ်စှ်တိ ဇၟာပ်သ္ၚိစိုပ်အိုတ် စိုတ်ဂတး ညာတ်ညးနွံကဵုရုပ်သာ် သြန်ထဝ် စိုတ်လၟာဝ်အာ ဆက်ဆံဖျိုန် ဟုဲဟှ်သာ်ဝွံ မဒှ်လၟေၚ်ဗြဴလ္ၚဵု”ရ။


“အဲဍိက်မဒ္ဒဳဟွံဒှ်သာ်ဂှ် ကဵုပတၠ ကြက်ဒြပ် မွဲဂၞဴစက္ကဝါ အကြာမှသၟိတ် ကဵုဝေၚ်အာနူဨကရာတ် ဝေသန္တဝ်တုဲ အဲဍိက်ဟွံဒးဂၞပ်ရ  ဨကရာတ်ဝေသန္တဝ် သ္တိတ်အာဂှ် အဲဍိက်ဗက်အာဂကောံရအဴ၊ မူဟိုတ် အဲဍိက်မ္ဂးသာ်ဝွံရော၊ သၟိၚ်ဝေသန္တဝ်ဂှ် မိုန်ပၟိက်ကဵုညးအိုဿီု ကုအဲဍိက်ရောၚ်၊  ဟိုတ်ဂှ်ရ သိုက်တုပ်ဒိုက်တုပ်ကရောံတၠညးဝေသန္တဝ် အဲဍိက်ဒ္ဂေတ်ဗက်အာရအဴ” ဣတိဝစနံ−ဟိုန်ဂလာန်မြဴသာ်ဝွံ။  အဗြဝိ−စိုန်ဂၞကျာ်မဒ္ဒဳဂးရ၊  တံသုတွာ သဥ္ဇယျောအာဟ−သၟိၚ်သိရိသဥ္ဇယျ မိၚ်ဂလာန်ဂၞကျာ်မဒ္ဒဳတုဲ။  ဣမံဂါထံ−နိဂါထာ။  အဟ−စိုန်သ္ဂးပၠန်ရ


ဘိက္ခဝေ−ယွံခမဳတံ။  ဂၞကျာ်မဒ္ဒဳမဆာဲတဴ နအဝဲဗြဴအိုဿီုသ္ဂးကဵုသၟိၚ်သိရိသဥ္ဇယျရ “ဒေဝ−ယွံတၠညး။  ကောန်အဲဍိက်ၜါ ဇာလဳကဵုတဏှာဇိုန်ဝွံ  မက္တဵုဗ္ဒဟ်ကဵုသ္ဍိုက်စိုတ်ပိုဲဍိက်ရောၚ်အဴ၊ သၟတ်ၜါဂှ် ဖလှိၚ်ကဵုစိုတ် ပိုဲမဂျိုၚ်လမျီု တ္ၜန်တ္ၜောဲတဴ ကေုာံယဲပူမှ် ပ္ဍဲဂြိုပ်ရောၚ်အဴ”  ဂလာန်မြဴဝွံ ဂၞကျာ်မဒ္ဒဳဂး  သၟိၚ်ဇၞော်သိရိသဥ္ဇယျ မိၚ်ဂၞကျာ်ဟီုတုဲ ဂါထာသာ်သ္ဂးပၠန်ရ။


ဘိက္ခဝေ−ယွံခမဳတံ။ သၟိၚ်သိရိသဥ္ဇယျ မိၚ်ဂလာန်ဂၞကျာ်မဒ္ဒဳတုဲ ဒွိၚ်ကဵုစဴၜါတုဲ ဂလာန်သာ်ဝွံသ္ဂး၊  “ယွံမဒ္ဒဳ စဴသ္ဍိုက်ပိုဲၜါဝွံ သွတ်လောန်က္ဍၚ်သန် လဝ်ကဵုဒၟံၚ်အဏံ၊  ပိုဲမြိမြန် သၞးဝေသန္တဝ်ကဵုမဒ္ဒဳ ပိုဲဝဳဝတ်လၟိုန် ဘောဇိုန်သြောံ ဂန္ဓသာလဳ နထးထဝ် မၞုံစရိုတ် နၚ်စၚ် လတူပလ္လၚ် ဝေၚ်ဂေၚ် သရေၚ်ထဝ် ဝဝ်ပ္ဍိုက်ဓပ်ပြကာပြာသာဒ်ထဝ်  သ္ကဵုဂ္ညိသ္ၚိကၠတ် ဂသူလတူဖုန် သီုဒၞဳဒကဝ် ကၟဝ်ခေါဇဴ ရဴတောချိုဝ် သ္ကဵုလၜိုဟ်ဂန္ဓကြကောတ် မြမောဝ် ပၞိက်စမဝ်ဍုတ်မြာ် စၚ်ကၠိုက် သ္ကဵုပိုက်သွိၚ်သွဝ် ဒှ်လှိၚ်စိုတ်စဴသ္ဍိုက်ပိုဲၜါရောၚ်”


“လၟုဟ်ဝွံ သ္ဍိုက်သၟိၚ်ဗဴ သၟိၚ်လၜါ သ္ဒးအာကရောံသၟိၚ်မသၟိၚ်မိ ဒေါဝ်ဂြိုပ်ဂမျိတိတြေဟ်အရည  လ္ၚုကြုသတြုတၟ သ္ဒးဒြေပ်ဗက်နယာန်တိုက် သ္ဒးပပြဘိုက် သတ်ဆု လၟုဟ်လမဟ်မဖျိုဟ်မဖျး ဒးဒၟံၚ်သမၞိၚ်ဆုဂမၠိုၚ် သ္ဒးသုၚ်ဍာ်ကမၠိုက်ကွိက် သ္ဒးသ္တိက်သၞာကၟတ် မၚိုဟ်ဒးဗဗိုဟ်ခနှိက်တိသမ္ကာတ်သ္ဒးဒါတ်ဒၟံၚ်ဂမိတ်ပၠာဇၚ်ရာဲ ဟးစဴသ္ဍိုက်စိုတ်ပိုဲဝွံ မူလဟိၚ်စိုတ်မၞုံရောမဒ္ဒဳ” ဣတိဝစနံ−ဟိုန်ဂလာန်မြဴသာ်ဝွံ။  အဗြဝိ−စိုန်သၟိၚ်ဂးရ။


ဨဝံ−ရဴဝွံ။ သၟိၚ်ၜါ ဟီုပၠန်ဂတးတဴဂှ် ဗ္တံဂှ် ယးအာတ္ၚဲတိုန်ကၠုၚ်ရ၊ ကွဳရတ် ညးဂ္ညိဂ္ညာတ်လဝ် မဗဂန်လဝ်သန္ဓဴပန်ဂှ် ညးရၚ်တၠုၚ်ကဵုဗောဓိသတ် ကၠုၚ်ပတန်လဝ် ပ္ဍဲတရၚ်သ္ၚိသၟိၚ်ရ၊  ဂၞကျာ်လ္ၚောဝ်ဇိုၚ်ခါံသဳတြုံဗြဴတုဲ ပ္တီဗြဴကမၠောန်ဂမၠိုၚ်တုဲ ယိုက်ကေတ်ကောန်ၜါ ဂတသမိၚ်ဝေသန္တဝ်တုဲ အာတန်ဒၟံၚ်ပ္ဍဲကွဳရ။


ဘိက္ခဝေ−ယွံခမဳတံ။   ဂၞကျာ်မဒ္ဒဳ မဆာဲတဴနလက်သန်ဗြဴအိုဿီု သ္ဂးကဵုသၟိၚ်သိရိသဥ္ဇယျရ၊  “ဒေဝ−ယွံသၟိၚ်ဇၞော် ဨကရာတ်တြုံဗြဴ ပဂတဇွောဝ်ရမတ်ရ၊  ဟွံမိပ်စိုတ်ဂှ်လ္ပဒှ်ညိ၊  ယြဴမွဲပက္ကရမွဲ ဒှ်ကုပိုဲဍိက်ရ၊ ညံၚ်ပိုဲဍိက်မဒှ်ဂှ် သၟတ်ၜါဒှ်ကီုရအဴ၊  ပိုဲဍိက်ညးပန်ဝွံ လၟေၚ်ကုသဵုကံ အကုသဵုကံ ဒ္ဂေတ်ဗက်အာရအဴ” ရဴဝွံ မဒ္ဒဳသ္ဂးတုဲ ယိုက်ကောန်ၜါ စှ်ေကၠုၚ်နူပြာသာဒ် တိုန်တန်ဒၟံၚ်ပ္ဍဲကွဳတုဲ ဗွဲဒိုဟ်တဴရဴ သၟိၚ်သိဝိရးမအာဂှ် ဂၞကျာ်ဗက်အာရ။


ပ္ဍဲကာလဂၞကျာ်မဒ္ဒဳ မတန်ဒၟံၚ်ပ္ဍဲကွဳဂှ် သၟိၚ်ဝေသန္တဝ် မဒှ်ဂကူသၟိၚ်သာမန္တ ကဵုဒါန်စိၚ်ချေံကွဳ ဒါန်ဍိက်တြုံဗြဴဂၠဴပၞတ်ဒြပ်ရတ် မပ္တံထဝ်သြန် သဗ္ဗထပှ်ထပှ်ကၠံ ကဵုဒါန်ဇမၞော်တုဲ လ္ၚောဝ်ပဒက်သိုန်ကဵုသၟိၚ်မိသၟိၚ်မတုဲ ဗွဲမပြဟ်တိုန်ဍိုက်ကွဳသာရထဳ မပကီုလဝ် ကေုာံချေံပန် ဂိုၚ်ဏာကောန်သမ္ဘာတုဲ တိတ်အာနူဍုၚ် သ္အာတၟံဝၚ်ဂပဝ်ရ။


ပ္ဍဲကာလဝေသန္တဝ်မဇက်တိတ်အာဂှ် မှာဇန်ဂမၠိုၚ်ဂးရ၊  “ပိုဲသၟိက်ညာတ်ဝေသန္တဝ်ညိ”ဂးတုဲ ပ္ဍဲဋ္ဌာန်ဗောဓိသတ်စဝ်အာကွဳဂှ် ပ္ဍဲဋ္ဌာန်ဂှ် ကၠုၚ်တန်ဒၟံၚ်ရ၊  ဗောဓိသတ်တိတ်အာနူဍုၚ်တုဲ ဂၞကျာ်ဖုဿတဳ ကဵုပလံဏာ ဒြပ်ရတ်ထပှ်ပြကာ သွက်သ္ဂောံကဵုဒါန် ဒေါဝ်တရဴရ၊  ဗောဓိသတ်ဂွံဒြပ်ဂှ်တုဲ ဒြာတ်ကဵုဒါန်အာ ၜါလ္ပာ် သဗာန်ဇၞော် ပါၚ်ကော်ဂးရ၊  “ဘော−ယွံမၞးတံ။  မသက္ကုဒိုက်ယဲကဵုဒှ် ကုမၞးတံညိ၊ ပ္ဍဲဒါန သဳလ ဘာဝနာ မၞးတံလ္ပဟိုတ်မာဲ ဇၞော်ပၟဝ်ကဵုက္ဍၚ်ညိ” ရဴဝွံ ကဵုဒလောဗ္တောန် ကုညးဂမၠိုၚ်တုဲ ဗောဓိသတ် တိတ်အာနူဍုၚ်ရ။


သၟိၚ်ဝေသန္တဝ် ဂိုၚ်ပ္တိတ်ဒြပ်ကြိယာဂ္ညိ မတဴပ္ဍဲဇကုကဵုဒါန် ကုလ္အာတ် ဗၞတ်ဒစာံဝါသက်က် ဗောဓိသတ် တိတ်အာမ္ၚးဍုၚ် ကသပ်သၟိက်ဂွံဗဵုဍုၚ် ချပ်ပ္ဍဲစိုတ် ချိုန်ခဏဂ်ှ ကြဳဇှ်အနုဘဴဓဝ်ကုသဵု တိဇၞော်မၞုံဗၞတ်ဗွဲလ္ၚဝ် ကွဳဂေတ်ကလေၚ်အာ ဗွဲဒိုဟ်ဍုၚ်တုဲ တန်တဴရ၊  တေဗဝုတ္တံ−တေန၊  ဟုတ်ဒှ်သာ်ဂှ်ရ။  ဝုတ္တံ−စိုန်ကျာ်တွံဂါထာသာ်ဝွံ ကုသာရိပိုတ်ပၠန်ရ။


ဘောသာရိပုတ္တ၊ယွံသာရိပိုတ်။  ဗောဓိသတ်တြုံတၠပါရမဳပၠန်တုန်ရော နူဍုၚ်တုဲ ပ္ဍဲစိုတ်ချပ် သၟိက်ဂွံဗဵုဍုၚ် ချိုန်ခဏဂှ်  က္တဵုဒှ်အသဝ်ကသဳတိ တၟံတကံမှာသၟိတ်သိန္နရာတ် ညံၚ်တ္ၜဝ်ဗပံၚ် ညးမစံၚ်တံကၞောတ် တိမၞုံဗၞတ် မွဲတဝ်လ္ၚောဝ်ကွဳဂှ် ဗဂေတ်ကလေၚ်ဏာ က္ဍိုပ်ကွဳတုန် တဴရဴဒၟံၚ်ကဵုဍုၚ်တုဲ ဗောဓိသတ် ဖအောဝ်မဒ္ဒဳ ကဵုသ္ၚဳမွဲရ၊  “ယွံမဒ္ဒဳ ဋ္ဌာန်ဒၟံၚ်သိဝိရးမပြဲ မဂပ်ဝ်လှိၚ်စိုတ်ဂှ် စၞောန်ထ္ၜးတဴမဒ္ဒဳ သ္ၚဳရံၚ်မွဲ ဋ္ဌာန်ဒၟံၚ်သၟိက်မိသၟိၚ်မပိုဲ ပတုဲရဂးတုဲ ဂတးကလေၚ်ကွဳ ကေုာံတွဳဝါရအမာတ်တြဴစှော်လ္ၚီ ကေုာံမှာဇန်ဂမၠိုၚ် ညးပလံၚ်ဏာဘာ်တရဴ ညးကလေၚ်စဴကၠုၚ်အိုတ်ရ။


ဨကရာတ်ပၠန် စိုတ်သၟဟ်ဒှ်ဂၞပ်မွဲ ပ္ဍဲမဇက်အာဂှ် ဗောဓိသတ် ဖ္အောဝ်ဂၞကျာ်မဒ္ဒဳ ကဵုသ္ၚဳမွဲလ္အာတ် မကၠုၚ် ချိုန်ခဏဂှ် ဗမၞးပန် ကွာ်ညန်ကၠုၚ်တုဲ ဍေံချပ် “ပ္ဍဲဒါန် သဗ္ဗထပှ်ထပှ်ကၠံတေံ ပိုဲဟွံဂတာပ်တုဲရ၊  လၟုဟ်ဝွံ ချေံပန်ဂှ်ပိုဲသ္အာတ်ရ” ဂးတုဲ ဗွဲမပြဟ်ကွာ်ကၠုၚ်ရ၊ ပ္ဍဲကာလဂှ် ဒဒှ်လ္အာတ်မကၠုၚ်ဂှ် ဂၞကျာ်မဒ္ဒဳ ပ္တီဗောဓိသတ်ရ၊  ဂိုၚ်ဗဒိုအ်လဝ်ကွဳတုဲ ဗမၞးပန် အာတ်ချေံကဵုဗောဓိသတ်ရ၊  ဗောဓိသတ်ရပ်ဍာ်ပလၚ်ကာ သကိုဟ်ဍာ် ကဵုဒါန်ချေံကဵုဗမၞးပန် ကာလဂှ်ရ။


ချိုန်ခဏဂှ် ဒေဝတဴပန် ပရုပ်ဒြာဲမၚ် ဇက်ဏာကွဳရ၊  ဗောဓိသတ်တီတုဲ ပတီမဒ္ဒဳရ၊  “ယွံဒ္ဒဳ အဲဖ္အောဝ်မဒ္ဒဳရ၊  ဂၞကျာ်ရံၚ်ၚေဝ်ညိ ညံၚ်ရုပ်အသဝ် မစိစောန်ကီု၊ စၞောန်ထၞးတဴဒေဝတဴပန်ပတုပ်ရုပ်ဒြာဲမၚ်ပန် မယိုက်ဏာကွဳပိုဲဝွံရဴချေံကီု နကြဳဇှ်ကုသဵုပိုဲရောၚ်”ဂးတုဲ၊  မဒ္ဒဳသ္ၚေဝ်မွဲရ၊  အထ− ပ္ဍဲကာလသၟိၚ်ဝေသန္တဝ် မအာဂြိုပ်ဂှ် ဗမၞးရနုက်ကဵုမသုန် ကၠုၚ်အာတ်ကွဳဝေသန္တဝ်ရ၊  ဝေသန္တဝ်နွံစိုတ်ဟဂွံဂဍောပ်၊ ကဵုဒါန်ကွဳ ကုဗမၞးမအာတ်ရ၊  ဗောဓိသတ်ဖျေဴကောန်သမ္ဘာနူကဵုကွဳ သီုမဍိုန်ဒၚဳသ္ၚေဝ်မွဲလ္အာတ်အိုဿီု အပေါတ်ပ္ဍဲကွဳကီု သီုမအိုဟ်တၟိုဟ်စိုတ်ဟေၚ် ကဵုဒါန်ကုဗမၞးမဂၠာဲသ္ၚဳဒြပ်ပ္ဍဲကာလဂှ်ရ။


ပတွဵုနူမကဵုဒါန်ကွဳတုဲ နတရဴတိုက် ဒးကွာ်အာဂှ် သာ်ဝွံ ဗောဓိသတ် သ္ဂးကဵုမဒ္ဒဳရ၊  “ယွံမဒ္ဒဳ  ကဏှာဇိုန်သွတ်ဇကုသာ မဒ္ဒဳယိုက်ရ၊ ဇာလဳမွဲဇၞော် ဇကုသ္ဇိုၚ် အဲသယိုက်ရ” ဂလာန်သာ်ဝွံဂးတုဲ  ဨကရာတ်ၜါ နဂၞိၚ်ဟေၚ်ယိုက်ကေတ်သၟတ်ၜါ လိုန်အာပ္ဍဲတိတြေဟ်ဝါန် မဟဂွံသၟဟ်လုပ်ဂြိုပ်တိတ်ဝါ လံမသ္ဂောံစိုပ် တၟံဝၚ်ဂပဝ်တေံဂှ် နတရဴတိုက်ဟေၚ် ဒးကွာ်အာ ကာလဂှ်ရ။


“ဘိက္ခဝေ−ယွံခမဳတံဂမၠိုၚ်။ ဨကရာတ်ၜါ သမ္ဘာကဵုတၠသ္ၚိ စိုတ်သၟဟ်ဒှ်ဂၞပ်မွဲတုဲ ဂလာန်သ္ဍိုက်ဂး ကေုာံရၚ်သ္ကံတုဲ လေၚ်ကေတ်ကောန်ၜါတုဲ ဗွဲဒိုဟ်တၟံဝၚ်ဂပဝ်တေံဂှ် ပြာပ်အာရ ခမဳတံ” ဒါနခဏ္ဍ၊ ၚ်ဒါနခဏ။  စတုတိံသသတဂါထာ၊  မၞုံဗၞတ်လၟိဟ်ကၠိပိစှော်ပန်ဂါထာ ။  ဆတ္တိံသပဥ္စသတပဒါနိ၊ လၟိဟ်ပိုတ်ပၠန်တုန်  မသုန်ကၠံပိစှော်တြဴပိုတ်။  အဋ္ဌအသဳတိဝဳ သတ စတုသဟဿအက္ခရာနိ၊  ဂးလၟိဟ်အခဝ်ပၠန်တုန် ပန်လ္ၚီၜါကၠံဒစာံစှော်အခတ်။  နိဋ္ဌိတံ ပရိပုဏ္ဏံ−စိုန်ဍိုက်ပေၚ်တုဲရ။


==၄။   ခဏ်လုပ်ဂြိုပ်==
ဨကရာတ်ဝေသန္တဝ် ကေုာံကောန်ၜါသမ္ဘာမွဲ စဍးတိတ်အာနူကဵုဍုၚ်စတုတ္တရနာဂဵုတုဲ ပ္ဍဲကာလဂှ် ညာတ်မၞိဟ်မကွာ်တရဴ ဒစးကၠုၚ် ဗောဓိသတ်ကော်သၟာန်ရ၊  “ဘန္တော−ယွံမၞးတံ တၟံဝၚ်ဂပဝ် မူဒၞာဲမတဴရော မၞးတံ” ဣတိ−ရဴဝွံ။  ဝဒန္တိ−ပ္ဍံဍေံဂးရ။  တေနဝုတ္တံ−ဟိုတ်ဒှ်သာ်ဂှ်ရ၊  ဝုတ္တံ−စိုန်ကျာ်တွံ။  ဘောသာရိပုတ္တ−ယွံသာရိပိုတ် ပ္ဍဲဒေါဝ်တရဴပိုဲ ညာတ်မၞိဟ်ဒစးကၠုၚ်တရဴဂှ် မူဒၞာဲတၟံဝၚ်ဂပဝ် တဴရဴရော ပိုဲသၟာန်တုဲ မၞိဟ်မကွာ်တရဴတံဂှ် ညာတ်ပိုဲတုဲ တိုက်သြိုဟ် ဂတေဝ်ယာံဒ္ဂေတ်တဴကေုာံဇြဟာန် သီုကဵုစရၚ် လၚ်ဇွောဝ် သာ်ဝွံ လ္ၚောဝ်ပ္တီရ။


“မဟာရာဇ−သၟိၚ်မပြဲ ကောန်တၠသ္အာ တၟံဝၚ်ဂပဝ်ဂှ် သ္ၚောဲသန်သွံ သ္ဇိုၚ်သ္အာစိုပ်သွံကောန်တၠ” သာ်ဝွံဍေံဂးရ၊  သၟတ်ၜါမညာတ်တၞံဆု မပ္ကၚ်ရၚ်လဝ်သတ်တၞဟ်ဟ် ပ္ဍဲသကဲၜါလ္ပာ်တရဴတုဲ ယာံတဴရ။ တေနဝုတ္တံ−ဟိုတ်ဒှ်သာ်ဂှ်ရ။  ဂါထာသာ်ဝွံ ကျာ်တွံပၠန်ရ။


ဘောသာရိပုတ္တ−ယွံသာရိပိုတ်။ ဨကရာတ်ဝေသန္တဝ်ယိုက်ကောန်ဇၞော်ဇာလဳ၊  ဂၞကျာ်မဒ္ဒဳယိုက်ကောန်ၚာ်ဍောတ်ကဏှာဇိုန် ကွာ်အာၜါလ္ပာ်တရဴဂှ် မပ္တံသစ္ဆုပ္ကဴဆု မပ္ကၚ်ရၚ်တဴ သတ်ပ္ကဴတၞဟ်ဟ်သာ် သၟတ်ၜါမၠာဲမွဲ ညာတ်သစ္ဆုတံဂှ်တုဲ  သၟိက်ဂွံစယာံဗုတ်စဝ်တဴရ၊  နအနုဘဴဗောဓိသတ် တြုံလၟောဝ်ကျာ် ဟိုတ်မၞုံဒးဗျံဖျဝ်လၟောဝ်လယောဝ်ဖျေံ သတ်ပ္တုံစုတ်ပ္ဍဲတဲသၟတ်ၜါ ဆုလ္ၚဵုလယောၚ်လၟောဝ်ဖျေံသတ် ဗစိုပ်တဲ ဗောဓိသတ်ၜှ်ဗဒုၚ်ကဵုကောန်ၜါ ဂၞကျာ်မဒ္ဒဳ မဆာဲတဴလက်သန်ဗြဴအိုဿီု ညာတ်အသဝ်ဂှ်တုဲ “လိုက်ဝွံ ဟွံဒှ်မွဲလှ်ေဏီ  မသ္ဒဟ်တဴသော်ပတူဇကုသာ်ဝွံသွံ သြအသဝ်တြုံတၠပါရမဳပြဲလောန်ကွေံသွံ” ဂးတုဲ ကဵုတဴသာဓုကာရ၊  နနဲသာ်ဝွံ နူကဵုဗောဓိသတ်မအာလံမသစိုပ်တၟံဝၚ်ဂပဝ်ဂှ် ဆုမၞုံကဵုသတ်ပ္ကဴ ဒးတွာဲတဴ ဗောဓိသတ်တြုံတၠပါရမဳလၟိုန်ရ။


ပ္ဍဲကဵုဨကရာတ်ပန် မအာဂှ် နူဍုၚ်စေတုတ္တရနာဂဵုမသုန်ယောဇနာ အာစိုပ်တၟံသုဝဏ္ဏဂိရိ နူတၟံဂှ်မသုန်ယောဇနာ အာစိုပ်ကြုၚ်ကောန္တိမာရ၊  နူကြုၚ်ဂှ် မသုန်ယောဇနာ အာစိုပ်တၟံအဥ္စရဂိရိ၊ နူတၟံဂှ် မသုန်ယောဇနာ အာစိုပ်ကွာန်ဗမၞးတုဏ္ဏ ဝိနာလိဒဏ္ဍ၊  နူကွာန်ဂှ် စှ်ယောဇနာ အာစိုပ်ဍုၚ်မာတုလနာဂဵုရ၊ ဟိုတ်နူကရုဏာ တၞဟ်နပဇြဟာန် သၟိၚ်ကဵုသၟတ်ၜါ ဒေဝတဴတံဂမၠိုၚ် ဂဍန်ကၠေံတရဴတုဲ တရဴမၞုံဗၞတ်မွဲဂိတုဂှ် နူဂယးကၠောံဍုၚ် စေတုတ္တရနာဂဵု စဵုကဵုတဝဵုစေၚ်တက်ပိနာဍဳကီု အာစိုပ်ဍုၚ် စေတရးရ။


ဘိက္ခဝေ−ယွံခမဳတံ။   ဝေစတ္တာရောကတ္ထိယာ၊  ၚ်ဨကရာတ်ပန်  ကွာ်တရဴအဓါန်တုဲ ဍုၚ်စေတရး သ္ဂေဟ်သွဟ်ရာၚ်ဆာဲတဴ မဒှ်ရးဇၞးပိုတ်ဂှ် ဂၠိုၚ်ကဵုဟဖျုၚ်သုရာ ဒေတရတ္ထံ၊ ဟိုန်ဍုၚ်စေတရး ဥပါဂမိ−စိုန်ပြာပ်လုပ်စိုပ်တုဲ ပ္ဍဲဍုၚ်မာတုလနာဂဵုဂှ် ဨကရာတ် တြဴစှော်လ္ၚီ ဒှ်ကလောဂၞကျာ်မဒ္ဒဳပဒတဴရ၊  ပ္ဍဲဍုၚ်ဗောဓိသတ်ဟဂွံလုပ်တုဲ ပ္ဍဲဇြပ်မွဲတဴမ္ၚးဍုၚ်ဂှ် ဗောဓိသတ်ဂ္ဇံဒၟံၚ်ရ၊  ပ္ဍဲကာလဂှ် ဂၞကျာ်မဒ္ဒဳညာတ်ဇိုၚ်ဗောဓိသတ် လၟုဟ်လၟေက်တဴ နလက်ကၠိုက်ခနှိက်တိဂှ် သှ်ဒွက်သော် ပၠာဲဂစာဲပတၟဟ်တွံဇိုၚ် ဗောဓိသတ်တုဲချပ်ရ၊  “အဲသကဵုညးဂမၠိုၚ်တီညိ၊  ဒဒှ်သၟိၚ်ဝေသန္တဝ် ကၠုၚ်စိုပ်ဒေသဍုၚ်ဝွံ” ဂးတုဲ။  တိတ်အာ နူဇြပ်သာလာ ပ္ဍဲဋ္ဌာန်မညန်ကဵုတရၚ်ဍုၚ်ဂှ်၊ အဋ္ဌာသိ−စိုန်တန်ဒၟံၚ်ရ။


ဘိက္ခဝေ−ယွံခမဳတံ။  တဒါကာလေ−ပ္ဍဲကာလဂှ် ဗြဴညးစေတရးဂမၠိုၚ် ထောံမတ် ညာတ်ဂၞကျာ်မဒ္ဒဳ ဨကရာတ်ဝေသန္တဝ် သီုကောန်ၜါတုဲ လ္ၚဵုပြာပ်ကၠုၚ်တွဳဗွိုၚ် သၟာန်ပရိုၚ်ဒဒိုက်တသိုက်၊  လ္ၚဵုပြာပ်ကၠုၚ်လုပ်အာဍုၚ် စဴကၠုၚ်ပ္တဳဨကရာတ်တြဴစှော်လ္ၚီရ၊  ဨကရာတ်တြဴစှော်လ္ၚီ မပဒတဴပ္ဍဲဍုၚ်မာတုလနာဂဵု အိုဿီုဂှ်မိၚ်ပရိုၚ်တုဲ ယဵုသၟံဒကှ်တဲတုဲ ဗွဲမပြဟ်တိတ်ကၠုၚ်ညာတ်တုဲ “သြမတုဲတေံ နယာန်ကွဳစိၚ် ချေံ သရေၚ်ထဝ် ဝဝ်ဂၞပ်ဍိုက်တုဲ မကၠုၚ်စိုပ်ပိုဲရောၚ်။ လၟုဟ်နကဵုတရဴတိုက်မကၠုၚ်ဝွံ သြဟွံဒှ်မွဲဝါသွံ” ဂးတုဲ ဗွဲပြဟ် ပြာပ်တိတ်ကၠုၚ်စိုပ် သီုကဵုလၞီလၞာ် ဇွောဝ်ရမတ်သာ်ဝွံ သၟာန်ပရိုၚ် ဗောဓိသတ်ရ။


“ဒေဝမဟာရာဇ−ယွံမရာတ် မသက္ကုယဲရဟာ၊  ဟမွဲကဵုဒဒိုက်စိုတ်ရဟာ၊  သၟိၚ်မိသၟိၚ်မဟဂွံဒိုက်ယဲရဟာ၊  ညးသိဝိရးဂမၠိုၚ် မသက္ကုဒဒိုက်ဒှ်ညိဟာ။  အထ−မူဟိုတ်မွဲတုဲ မရာတ်မ္ဒးကၠုၚ်စိုပ်ပိုဲဍိက် နယာန်တိုက်  ယာန်စိၚ်ချေံကွဳ တိုက်ဗဵုလဗးတံဂှ် မူဒၞာဲမရာတ်ပတန်လဝ်ရော”  “မွဲသာ်တုန်ဟသေၚ် ပၞာန်သတ်တြု ဇက်ကၠုၚ်တသိုၚ် ကၟိန်ဍုၚ်သိဝိရး ညးစန္တရးဇၞးပိုတ်အိုဿီု၊  သတြု ပၠောဝ်သ္ကေံတဲသြဝ်လုပ်ကၠုၚ်ဍုၚ် ကၠုၚ်သီုလဟုတ်မာန် ဟုပ်ဒွါန်ဗတိုက် ပရာတ်ယိုက်ဇိုၚ်လလဴပေက်ဒဴ ချာဲပြးဒုၚ်ပၞာန်ညးဟွံမာန်တုဲ မရာတ်ကၠုၚ်စိုပ်ပိုဲဍိက်သ္ဂးဟာ” ဂလာန်သာ်ဝွံ သၟိၚ်စေတရးဂမၠိုၚ်သ္ဂးရ။


“သမ္မ−ယွံသၟိၚ်စေတရး  မသၟဟ်ကဵုပိုဲ သၟိၚ်မိပိုဲကီု သၟိၚ်မပိုဲကီု  မသက္ကုယဲဒိုက်ရ ညးသိဝိရးဂမၠိုၚ် မသက္ကုဒဒိုက်ရ။  ခါအဲပၠန်တုန်ရော  ဆဝွံညိမဒှ်ရ၊  စိၚ်ရတ်မစ္စယနာဂဵု မၞုံလ္ၚဝ်ဒြၚ်ၜါ ညံၚ်ဍုတ်အယဴ လျးတရဴပ္ကဴဇဗ ဗ္တတုပ်တဴရဴမၞိက် စၟဝ်ဇကုဗ္တာၚ်သ္အးမပြဲ နူစိၚ်ဇၟူဂမၠိုၚ်သ္ကိုပ်ဂြိုပ်တဴ ကေုာံကၟဝ်မစိစောန် တေတေံဇၞးပိုတ်ဒၟံၚ်ဋ္ဌာန်ပိ သၟဟ်ရထလၞိန်ဗပိန်ကၟတ် ဇွောံဇွောဝ်သဝ်ဂမာ သီုကဵုကြိယာ ပဿဓန အပေါတ်ဂ္ညိထဝ် ၜါစှော်ပန်လက်  အနဂ္ဃထပှ်ဂှ် အဲကဵုဒါန် ကုဗမၞးဒစာံမကၠုၚ်နူကဵုဍုၚ်ကလိၚ်ကရးတေံ။  ဟိုတ်ဂှ်ရ ညးသိဝိရးဂမၠိုၚ် မပၞတ်ကဵုအဲဗွဲမလောန်တုဲ လ္ၚောဝ်ပ္တီသၟိၚ်မပိုဲ ကဵုဗက်ပ္တိတ်ကၠေံအဲ နုကဵုဍုၚ်ကဵုတိတ်ပခမဳ ပ္ဍဲတၟံဝၚ်ဂပဝ် ဒိုဟ်တၟံဝၚ်ဂပဝ်ဂှ် အဲသၟိက်ဂွံတီညိ၊ ဟိုတ်ဂှ်ရ အဲမ္ဒးကၠုၚ်စိုပ် ကလောဂမၠိုၚ်ရောၚ်၊  အဲကၠုၚ်ဝွံ သ္အာပခမဳပ္ဍဲတၟံဝၚ်ဂပဝ် ပ္ဍဲဂြိုပ်ဂပ်ဝ်လှိၚ်စိုတ်ရ၊  မၞးတံတီဒၟံၚ်မ္ဂး ထ္ၜးကဵုအဲညိ” ဂလာန်သာ်ဝွံ ဗောဓိသတ် ဂးကဵုသၟိၚ်တြဴစှော်လ္ၚီုရ။  တေအဟံသု၊ ၚ်သၟိၚ်တြဴစှော်လ္ၚီ။  တံဝစနံ−န်ဂလာန်ဂှ်။  သုတွာ−မိၚ်တုဲ။  ဣမံၚ်ဂါထံ−န်ဂါထာမြဴဝွံ။  အာဟ−စိုန်သ္ဂးကဵုရ။


“မဟာရဇာ−ယွံသၟိၚ်ဇၞော်။ မရာတ်မကၠုၚ်ဝွံ တၠုၚ်မ္ဒးရးသန် တၠုၚ်ဟဂွံလ္ၚုရ၊  ရာပၟိက်ဂၞပ်စိုတ်မရာတ်မွဲမွဲ မရာတ်နွံပၟိက်ဂှ် မရာတ်ဂးကဵုပိုဲရအဴ၊ ဗက်ဆဝွံညိ မကၠုၚ်စိုပ်ပိုဲဂှ် မရာတ်ဒှ်တၟုဲပိုဲရောၚ်၊ မပ္တံသၞေဝ်ကလာၚ်လဝါ လကုန် ညးမဖျိန်လဝ်နသ္ၚုဂန္ဓသာလဳဂှ် မသ္အးကေုာံ အမာဲကဖျုန် ကွာၚ်စၞးအဟာရဘောဇိုန် ပူဇဴသကာအိုဿီုဝွံ ပိုဲပူဇဴသကာကောန်တၠရ၊ ကောန်တၠဒုၚ်လဝ် ပူဇဴတမာဲပိုဲဍိက်တုဲ ဂိုၚ်ပပြဘိုက်ညိအဴ” ဂလာန်သာ်ဝွံ သၟိၚ်ဂမၠိုၚ်ဟီုကဵုဗောဓိသတ်ရ။


ဝေဿန္တရောအာတ−ယၚ်ဝေသန္တဝ်။  တံဝစနံ−န်ဂလာန်သၟိၚ်ဂမၠိုၚ်။  သုတွာ−ဂွံမိၚ်တုဲ။  ဣမံဂါထံ−န်ဂါထာဝွံ။  အာဟ−စိုန်သ္ဂးရ။  “သမ္မ−ယွံညးမသၟဟ်ကဵုပိုဲ၊  အိုတ်ကဵုတမာဲဇမိန်မပြဲ သၟိၚ်တြဴစှော်လ္ၚီ မပပူဇဴပိုဲဝွံဂှ် ပိုဲဒုၚ်လဝ်တုဲရ ဗက်ဆဝွံညိ၊ အဲဝွံ ညးမဗက်ကၠေံ ကဵုတိတ်ဒၟံၚ်ရးရောၚ်၊ ဒှ်ခမဳပ္ဍဲတၟံဝၚ်ဂပဝ်ဂှ် အဲတိတ်အာ ပဒတဴပ္ဍဲဂြိုပ်တေံဗွဲမပြဟ်ရ၊  ပ္ဍဲဋ္ဌာန်ဂှ် မၞးတံသတီမ္ဂး မၞးတံထ္ၜးကဵုအဲညိ” ဣတိဝစနံ−န်ဂလာန်သာ်ဝွံ။  အာဟ−စိုန်သၟိၚ်ဝေသန္တဝ်ဂးရ။  တေအဟံဝသု−ၚ်သၟိၚ်တြဴစှော်လ္ၚီ။ သုတွာ−ဂွံမိၚ်တုဲ။  ဣမံဂါထံ−န်ဂါထာဝွံ။  အာဟ−စိုန်သ္ဂးရ။


“ရထေသတ− ယွံသၟိၚ်ဨကရာတ်မပိုၚ် ညးဂၟံၚ်ကွာ်တိုက်ဍိုက်ကွဳ ပ္ဍဲဇရေၚ်သၟိၚ်မ မရာတ်သၟိၚ်ဇၞော်သိရိသဥ္ဇယျ ပိုဲဍိက်ညးဂမၠိုၚ် သ္အာအာတ်အခေါၚ်ကၠာ တၞဟ်နသကဵုပ္တီဒဒှ်မရာတ် မသက္ကုဒုဟ်ယြဴဗၞတ်မွဲ ပိုဲဍိက်ကလိဂွံအခေါၚ်တုဲ အိုတ်ပိုဲဍိက်ညးစေတရးဂမၠိုၚ် မၞုံစိုတ် သီုကဵုမအိုတ်တၟိုဟ်တွဳဗွိုၚ်မရာတ်တုဲ ပိုဲဍိက်သ္အာပလံၚ်မရာတ် ဗစိုပ်ဍုၚ်စေတုတ္တရနာဂဵုပၠန်ရ။


“ဆဗၞတ်ဂှ် ကောန်တၠအေၚ်ဒုၚ် ကုပိုဲဍိက်ညိကၠာရအဴ၊  ဟိုတ်မဖှ်သာ်ဝွံ တၠတိဇၞော်သတီလဝ်ညိကၠာရအဴ” ဂလာန်သာ်ဝွံ သၟိၚ်ဂမၠိုၚ် ဂးကဵုဗောဓိသတ်ရ။


ဝေသန္တရောအာဟ−ယၚ်သၟိၚ်ဝေသန္တဝ် တံဝစနံ−ဟိုန်ဂလာန်သၟိၚ်ဂမၠိုၚ်။ သုတွာ−ဂွံမိၚ်တုဲ။  ဣမံဂါထံ−န်ဂါထာ မရဴဝွံ။  အာဟ−စိုန်သ္ဂးကဵုရ။


“သမ္မ−ယွံသၟိၚ်မသၟဟ်ကဵုပိုဲ မၞးတံသ္အာအာတ်အခေါၚ် ပ္ဍဲဇရေၚ်သၟိၚ်မအဲ ဒဒှ်အဲမသက္ကုဒုဟ် တၞဟ်နသ္ကဵုမအဲဂိုၚ်ကေတ်ဂလာန်ဇကုမ္ဂးဂှ် သၟိၚ်မအဲကီုလေဝ် ဟွံဂွံအလဵု ဟမွဲကဵုမၞးတံ လ္ပဒးဂၞပ်ရ၊ မူဟိုတ်အဲမ္ဒးဂးသာ်ဝွံရော၊ ညးသိဝိရးဇၞးပိုတ်အိုတ်ရးနိဂီု ဗဵုလဗးဂမၠိုၚ်တေံဂှ် ဍေံတံမၞုံမာန်မာနမသၠုၚ်လောန် လ္ၚောဝ်ပ္တီသၟိၚ်မအဲကဵုဗက်ကၠေံအဲတုဲရ ဟိုတ်ဒမာနူအဲ တၞဟ်နပၠေၚ်စ္ဍးကၠေံသၟိၚ်မအဲ နူဒဒှ်သၟိၚ်ဍေံတံ ဒးဂၞပ် နွံပၟိက်ဟေၚ် မၞးတံ သကဵုအဲကလေၚ်စဴအာပၠန်မ္ဂးဝွံ ဍေံတံဟွံဒးဂၞပ် မၞးတံလ္ပအာရ” ဂလာန်သာ်ဝွံ ဗောဓိသတ်ဂးကဵုညးဂမၠိုၚ် ကာလဂှ်ရ။


တံရာဇာနော အဟံတု။  တံဝစနံ−န်ဂလာန် ဗောဓိသတ်ဂှ်။  သုတွာ−ဂွံမိၚ်တုဲ။  ဣမံဂထံ−န်ဂါထာနွံ။  အာဟ−စိုန်သ္ဂးရ၊  “ယွံမပတုဲမြမောဝ် ညးဍုၚ်ရး ပ္ဍဲဍုၚ်ရးသိဝိရးတေံ ညးသိဝိရးပၞတ်တုဲ စ္ဍးကၠေံမရာတ် ယဝ်သဒှ်သာ်ဂှ်မ္ဂး ပိုဲညးစေတရးဂမၠိုၚ် တွဳဗွိုၚ်တုဲ ဍုၚ်ဝွံ မရာတ်ပ္ကၚ်ရၚ်ရ၊  ကောန်တၠပသၟိၚ်ဨကရာတ်နာဲပိုဲရ၊  ဗက်ပၞာန်ညးသိဝိရး သကဵုဇက်စိုပ်ကၠုၚ်ဗွဲမဂၠိုၚ် လယိုၚ်ပိုဲဍိက်ရအဴ၊ ရးသ္ကးပိုဲဍိက် ညးစေတရးဝွံ သ္ဂေဟ်သွဟ်တံ မပ္တံ ပုၚ်ဍာ်ဂ္ညိဂ္ညာတ်ထဝ်သြန် မရာၚ်တာဲတဴရ ကောန်တၠ၊ တၞဟ်နဒလောံဗ္တောန်ကၟိန်ဍုၚ်ပိုဲ မရာတ်ဒးဂၞပ်ရအဴ” ဂလာန်မရဴဝွံ ညးဂမၠိုၚ်ဂး ကာလဂှ်ရ။


“စေတပုတ္တ−ယွံကောန်ဍုၚ်ညးစေတရး ဂလာန်အဲမၞးတံ ကလၚ်ပၚ်မိၚ်ညိ၊  အဲဝွံ ဒှ်မၞိဟ်ဘဝက် ညးမဗက်ကၠေံနူကဵုဍုၚ်တုဲရ၊  မၞးတံသကဵုအဲပ္ကၚ်ရၚ်ကၟိၚ်ဍုၚ်ပၠန်မ္ဂးဂှ် အဲဟွံဒးဂၞပ်ရ၊ မွဲသာ်တုန် ညးသိဝိရးဇၞးပိုတ် အိုတ်ရးနိဂီုဂမၠိုၚ် ဍေံတံဗက်ပ္တိတ်ကၠေံအဲကဵုဒၟံၚ်ရးဝၚ်ဂပဝ်ရောၚ်၊ လၟုဟ်ဝွံ မၞးတံပသေက်အဲ သကဵုအဲသ္ပသၟိၚ်ဨကရာတ် ပ္ဍဲဍုၚ်ဝွံပၠန်မ္ဂးကီု အိုတ်ဍေံတံညးဂမၠိုၚ်မိၚ်တုဲ ပၞတ်ကဵုမၞးတံဗွဲမလောန်ဒှ်တုဲ စဳရေၚ်ဗဵုပၞာန်ဗက်ဒွါန် ဗတိုက်ပြိုၚ်ရၚ်သ္ကံ ဒၟါနူအဲမွဲ သတ္တံဟဂွံဒှ်တသိုက်စိုတ် ဒၟါနူအဲမွဲ မၞးတံညးစေတရးကဵု ညးသိဝိရး အိုဿီုရးၜါ နကဵုဗဵုလဗးဂမၠိုၚ် ပ္ကီုဝါတ်ဂါတ် သေက်ဇဵုစၞေဟ်ဗာ်ရၚ်သ္ကံ သတ္တံဒးဂစိုတ်ရၚ်သ္ကံရသွံ”။


“မွဲသာ်တုန် ဂလာန်မၞးတံဂှ်  ယဝ်ရအဲသ္ပဗက်မ္ဂး ဒှ်အဲမဂၠိုၚ်ကဵုဝဳဝဲရသွံ၊  ဒှ်အဲပ္ၚောဲကၠေံကၟိန်ဍုၚ်နိဗ္ဗာန်ရသွံ မၞးတံဂမၠိုၚ်၊  တံအရၚ်ဒါန်အယမရာန် ဂိုၚ်လဝ်ဓဝ်မဂ္ဂညာန်ပညာ သဗ္ဗညုတညာန်ဂှ် ဒှ်အဲလ္ၚုရသွံ၊ သၟိၚ်မၞးတံ မဟီုဂှ် ဟွံဒးဂၞပ်ရ၊ ယြဴပူဇဴသကာ ပဏ္ဏကာရအိုဿီု မၞးတံမကဵုကုအဲဂှ် အဲဟွံဒုၚ်တဲရ၊  အဲသ္အာတၟံဝၚ်ဂပဝ်ရောၚ်၊ ယြဴပ္ဍဲဋ္ဌာန်တၟံဝၚ်ဂပဝ် မဂပ်ဝ်လှိၚ်စိုတ်ပခမဳတုဲ သ္ဂောံပဒတဴဂှ် ပ္ဍဲဂြိုပ်ဂှ် မၞးတံတီမ္ဂးထ္ၜးကဵုအဲညိ” သာ်ဝွံ ဗောဓိသတ်ဂးကဵုသၟိၚ်ဂမၠိုၚ်ရ။


သၟိၚ်စေတရးဂမၠိုၚ် ၜိုန်အာတ်အခေါၚ်နဟိုတ်မဂၠိုၚ်သာ်ကီုလေဝ် ဗောဓိသတ်ဟွံဒးဂၞပ်တုဲ သၟိၚ်ဂမၠိုၚ်ဂးပၠန်ရ၊ “ဘဒ္ဒန္တေသုန္ဒရမုက္ခေ−ယွံသၟိၚ်မၞုံမုက္ခဝါမဆာဲ ကောန်တၠဟသၟဟ်ရထပ္ကၚ်ရၚ်ကၟိန်ဍုၚ် သၟိၚ်ဂွံပခမဳဇရေၚ်တၟံဝၚ်ဂပဝ်တေံဂှ် ပိုဲဍိက်ပ္ညုၚ်ကဵုရကောန်တၠ ဆဗၞတ်မွဲဗ္တံ ကောန်တၠအေၚ်ဒုၚ်ညိကၠာရ”ဂးတုဲ သီုယွာံဗွဲမလောန် ကဵုဂ္ညိဂ္ညာတ်ဇြပ်သာလာဂှ် ကဵုစဵုစိုပ်ဇနိက်ဖ္ဍာန်လးသၞာကၟဝ်ခေါဇဴ ဝုဏ္ဏၚ်ဒေန်ဒြၚ်စိၚ် မစိစောန်ဒးရး လုကဴမွဲဗ္တံ ကဵုဖျေံပၟၚ်သ္ဇၚ်ဝေၚ်မၚ်မွဲတဴဗောဓိသတ်ရ။


ပ္ဍဲယးဂတ ဗောဓိသတ်ဟုံဗၠိုပ်ဂ္ညိဂ္ညာတ်အလၚ်ကာရပဿဓန အာဟာရဘောဇိုန် မၞုံကဵုရှ်ပပြဘိုက်တုဲ အိုတ်သၟိၚ်တြဴစှော်လ္ၚီ တွဳဗွိုၚ်ကေတ်ဨကရာတ်ဝေသသန္တဝ် ကေုာံဂၞကျာ်မဒ္ဒဳ သီုသၟတ်ၜါ ပလံၚ်ပ္တိတ်ဏာတရဴ မၞုံဗၞတ်မသုန်ယောဇနာ အာစိုပ်ပါၚ်တရၚ်ဂြိုပ်တုဲ တန်ဒၟံၚ်ရ၊ တရဴမသၟိဟ်တဴ စှ်သုန်ယောဇနာဂတေံဂှ် သၟိၚ်ပ္ညုၚ်ထ္ၜးကဵုတုဲ။  ဣမံဂါထံ−န်ဂါထာမြဴဝွံ။ အဟံသု−စိုန်သ္ဂးရ။


“မဟာရာဇ− ယွံသၟိၚ်ဇၞော်မပြဲ သၟိၚ်တမၠာမၞုံကုဒုဟ်ညးဗက်ပ္တိတ်နူရး တိတ်ပခမဳဣသိ မစံၚ်ပူဇဴတဴပၟတ်ယတ် မၞုံစိုတ်မတန်ကြန်ဂှ် ယြဴပ္ဍဲဋ္ဌာန်မွဲပဒတဴရဂ၊  ပိုဲဍိက်မူတုပ်ပၟာရော ရဴလၟမဆိုက်ပဒက်ပ္ဍဲဂြိုပ်မ္ဂးကီု ညံၚ်သာ်ဂှ်ရ၊  ပိုဲညးဂမၠိုၚ်သ္ဂးကဵုမရာတ်ဗွဲမစၟတ်ရ” ယွံသၟိၚ်မပြဲ တၟံတေံမွဲဂှ် ဍေံမတၟုဲတဴ နထဝ်ထမၞတ် ဨကြက်ဂန်ယၟု ဂန္ဓမာဒနပဝ်ရ၊ ယြဴပ္ဍဲဋ္ဌာန်မွဲ မရာတ်မွဲဟာန်ကေုာံကောန်သမ္ဘာသ္ပဒတဴ ဗွဲဒိုဟ်ဇိုၚ်တၟံ ဂန္ဓမာဒနပဝ်ဝွံ ဂတအာဒိုဟ်သၟဝ်ကျာမရာတ်အာရ၊ မရာတ်အတုဲ မရာတ်သ္ဂောံညာတ်ဌာန်ဂှ်ရ”


ဘက္ခဝေ−ယွံခမဳတံ။  ပသၟိၚ်ဂမၠိုၚ်သီုမတ်ၜါမပေၚ်တဴနဍာ်ရမတ် ယာံတဴထ္ၜးတရဴကဵုသၟိၚ်ဝေသန္တဝ်ရ။  “မဟာရာဇ−ယွံသၟိၚ်ဇၞော်မပြဲ ယြဴပ္ဍဲဋ္ဌာန်မွဲ တၟံဂန္ဓမာဒနပဝ်မၞုံရ၊ နူဌာန်ဂှ် မရာတ်အာဗွဲဒိုဟ်သၟတ်ကျာ မဒ္ဂူမရာတ်အာရ၊ မရာတ်သ္ဂောံညာတ်တၟံမွဲ မဟိမုဝိပူလပဝ် မဂပ်ဝ်လှိၚ်စိုတ်မၞုံသမၞိၚ် မတ္ၜိုဟ်ဓိပ်မတ္ၜန်တ္ၜောဲတဴ နဆုတၞဟ်ဟ်ဂှ်ရ”  “မရာတ်အာနူတၟံ ဝိပူလပဝ်ဂှ်တုဲ ပ္ဍဲကာလကြဴမရာတ်သ္ဂောံညာတ်ကြုၚ်မွဲ မဟိမုကေတုမဝတဳ မၞုံဍာ်မသ္ဇိုဟ် မဇွောဝ်တိတ်နူဗပါဂၞဴတၟံ မတ္ၜန်တ္ၜောဲတဴကေုာံကဂမၠိုၚ် မၞုံသၞေဟ် မမိပ်မၞုံဍာ်မဂၠိုၚ်ဂှ်ရ”  “မရာတ်ဟုံဗၠိုပ်သုၚ်ဍာ်ပ္ဍဲကြုၚ်ဂှ်တုဲ ပၠာံဗဇးကောန်သမ္ဘာဇကု လဒံတၟောဝ်တုဲ ဂတကြုၚ်ဂှ် မရာတ်သ္ဂောံညာတ်တၞံဇြဲသုံမွဲတၞံ မဂပ်ဝ်လှိၚ်စိုတ်မၞုံသမၞိၚ်မတ္ၜိုဟ်တ္ကဵုဒှ်ပ္ဍဲလ္တူစရာဲ အထောတ်တၞံဇြဲဂှ် သတ်ဇြဲမၞုံကဵုရှ်သာ် မရာတ်ကဵုသၟတ်ၜါ ပပြဘိုက်ရ” “ဂတဂှ် မရာတ်သ္ဂောံညာတ်တၟံမွဲ မဟိမုနာလိက မတ္ၜန်တ္ၜောဲတဴကေုာံကနှဝ်ကေုာံဂစေံတၞဟ်ဟ်သာ်ရ၊  မရာတ်ဗွဲဒိုဟ်ဨသာန် တၟံနာလိကဂှ် လစမွဲမုစလိန္ဒဂးယၟုမစိုန်သ္ကီုတဴ ကေုာံပ္ကဴလမ်စံၚ်ဗ္တာၚ်တၞဟ်ဟ်သာ် နွံတဴရမရာတ်”


“ယွံသၟိၚ်မပြဲ ယြဴပ္ဍဲဂြိုပ် မသ္ကိုပ်ဂြိုပ်တဴကေုာံဆုဂမၠိုၚ်မၞုံကဵုပ္ကဴသတ် မၞုံကောတ္တထာသ၊ တိလစံက်ဒၟံၚ် နကၟတ်ဒဇိပ်သာ်ထဝ် သာ်သြန် မၞုံဆုဟတီနန္တရ၊ ညံၚ်ရဴသၟိၚ်ဇာဒိသိုၚ် မရာဒၞာမိတ်စၞမလုပ်အာပ္ဍဲသ္ပိုဟ်ဂြိုပ်ကီု မရာတ်လုပ်အာပ္ဍဲဂြိုပ်ဂှ်ရ”  “ပ္ဍဲဂြိုပ်ဂှ် ဂစေံဂမၠိုၚ် မၞုံသတ်တၞဟ်ဟ် မၞုံဗရုရမျာၚ်ၜိုဟ်မိပ် ဍေံဍုန်ဒၟံၚ်လ္တူဆု ပ္ဍဲပယာံဥတုဂှ်တုဲ ဍေံဂြဴလလောၚ်တဴရ၊ မရာတ်အာဌာန် ဒွးလမၠးတၟံသ္ဇိုၚ်ညးအာစိုပ်ကီု မပ္တံကဵုကြုၚ်မဇွောဝ်ကီု မရာတ်အာတုဲ သ္ဂောံညာတ်လစ စတုရှ်မၞုံကဵုမြမောဝ် မၞုံကဵုရှ်သာ မမိပ်မၞုံဒကဴပန်ကၠၚ် တုပ်ဍာ်ဂၠိုၚ် မၞုံသၟိဟ်မမိပ် တ္ၜန်တ္ၜောဲတကေုာံကဂမၠိုၚ်မတ္ၜန်တ္ၜောဲတဴဆုသလာ၊ ဆုကၠောၚ်ရမရာတ်”  “ဗွဲဒိုဟ်ဨသာန်လစစတုရှ်ဂှ် မရာတ်အာတုဲ နိမိတ်ဗဒှ်ရုပဒှ်ရုပ်ပဏ္ဏသာရ၊  မရာတ်က္တဵုဗဒှ် ဗွဲမ္ဒးရးတုဲ နပွမဂၠာဲသ္ၚဳသစ္ဆုရိုဟ်ဇုက် ပ္ဍဲဂြိုပ်ဂှ် မယိုပ်ယာပ်တုဲ ဗွဲဟဂွံဟိုတ်မာဲ မရာတ်ကမြဴဝဳပရာဓဝ်ခမဳ ကေုာံကောန်ၜါသမ္ဘာမွဲတုဲ မရာတ်ပဒတဴရအဴ”


ဣတိဝစနံ−န်ဂလာန်သာ်ဝွံ။  အာဟံသု−စိုန်သၟိၚ်ဂမၠိုၚ်ဂးရ၊  ဨဝံ−ရဴသာ်ဝွံ။  သၟိၚ်တြဴစှော်လ္ၚီ မၞုံဗၞတ်စှ်သုန်ယောဇနာ ပ္ညုၚ်ထ္ၜးကဵုဗောဓိသတ်တုဲ ချပ်ပၠန်ရ၊  အန္တရာဲ မွဲမွဲကြဴတဲ  ဖေက်က္တဵုဒှ်ကဵုဗောဓိသတ်တြုံတၠပါရမဳ လမကာန်ညးစေတရးမွဲ မၞုံကုပညာမစဳကၠးလောန်ကီု ပပၟၚ်တရဴပ္ဍဲဂြိုပ်ဂှ် ကဵုမၚ်မွဲလဝ်ဗောဓိသတ်တုဲ အိုတ်ကဵုသၟိၚ်တြဴစှော်လ္ၚီ ကလေၚ်စဴကၠုၚ်ဍုၚ်ဇကုအိုတ်ရ။


ဘိက္ခဝေ−ယွံခမဳတံ။  သၟိၚ်ညးစေတရး တြဴစှော်လ္ၚီဂှ် ဟီုဂလာန်ပ္ညုၚ်ထ္ၜတရဴ စဴအာတုဲ ဨကရာတ်ဝေသန္တဝ် တိတ်အာနူဂှ် ပြာပ်အာတၟံဝၚ်ဂပဝ် ကောန်ၜါသမ္ဘာမွဲ အာစိုပ်တၟံဂန္ဓမာဒနပဝ်ရ ခမဳတံ။   သၟိၚ်ဝေသန္တဝ် မွဲဟာန်ကေုာံကောန်သမ္ဘာ အာစိုပ်တၟံဂန္ဓမာဒနပဝ်တုဲ တ္ၚဲဂှ်ပဒတဴပ္ဍဲတၟံဂှ်ရ၊ နူတၟံဂန္ဓမာဒနပဝ်ဂှ်  ဂတအာဗွဲသၟဝ်ကျာ်တၟံဂှ်ဗက်အာတုဲ အာဂွံတၟံဝိပူလပဝ် ဂတဂှ် အာဂွံကြုၚ်ကေတုမတဳ ပ္ဍဲကြုၚ်ဂှ် လၜိုဟ်ဇကုတုဲ ကောန်လၟညးစေတရးဂှ် ဖျုန်ဒဒဵုသာ်ဒကောအ်လဵု ဍေံကၠုၚ်ကဵုပပြဘိုက်တုဲ သၞာဲကနှံ ဂၞကျာ်မဒ္ဒဳ တၞာဲတဲသၟိၚ်မိသၟိၚ်မဂှ်  ကဵုဒါန်ကုလၟကောန်ညးစေတရးတုဲ ဗၠိုပ်ဟုံသုၚ်ဍာ်ကြုၚ်ဂှ် လလံကၠေံ လၟောၚ်လၟိတ်မွဲချိုန်တုဲ နူကြုၚ်ဂှ် ကၠောံအာတုဲ အာဇူဒၟံၚ် သၟဝ်တၞံဇြဲသုံ လပှ်စသတ်ဇြဲသုံဂှ်တုဲ ဂတအာစိုပ်တၟံနာလိကရ၊ စှ်ေကၠေံနူတၟံနာလကဂှ်တုဲ အာဂွံလစ မုစလိန္ဒာတုဲ ပ္ဍဲသြၚ်လစဂှ် အာစိုပ်ဗွဲဒိုဟ်သၟဝ်ကျာ်လစဂှ် ဗက်အာလၟာ်ဇိုၚ်ညးမွဲတုဲ အာစိုပ်လစတုရှ်ရ။


တသ္မိံခဏေ−ပ္ဍဲချိန်ခဏဂှ် သၞာပဏ္ဍုကၟဝ် သၟိၚ်အိန်အက္ကရတၟိုဟ်တိုန်အာ စၞောန်ထ္ၜးတဴရ သၟိၚ်အိန်ဗ္စာရဏာမွဲတုဲ ဒဒှ်သၟိၚ်ဝေသန္တဝ် တြုံမပြဲလုပ်ကၠုၚ်ဂြိုပ်တုဲရ  တြုံမပြဲဂှ်တၞဟ်နကလိဂွံဌာန်ဒၟံၚ်ဂပ်ဝ်ရောၚ်၊  ရဴဝွံသၟိၚ်အိန်ချပ်တုဲ ကဵုကော်ကောန်ဒေဝတဴဝိသုကမ္မတုဲ သာ်ဝွံသ္ဂးရ၊  “တာတဝိသုကမ္မ၊ ယွံဝိသုကမ္မ။  တၠအဲအာညိ၊  ပ္ဍဲဂၞဴတၟံဝၚ်ဂပဝ် ပ္ဍဲဌာန်မဂပ်ဝ် လှိၚ်စိုတ်ပူမှ် ဝိသုကမ္မ လၟိတ်ဗဒှ်ဌာန်ဒၟံၚ် ဣသိတုဲ တိုန်ကၠုၚ်ရ” ရဴဝွံ သၟိၚ်အိန်ဖ္အောဝ်စဏာကောန်ဒေဝတဴ ဝိသုကမ္မရ၊ ကောန်ဒေဝတဴ ဝိသုကမ္မသာ်ဝွံ ဂးကဵုသၟိၚ်အိန်ရ။


“ဒေဝ−ယွံဒေဝတဴ။ သာဓု ဒးရးသန်ရအဴ” ရဴဝွံ ဒုၚ်လဝ်ဂလာန်သၟိၚ်အိန်တုဲ ကောန်ဒေဝတဴဝိသုကမ္မစှ်ေကၠုၚ်နူဍုၚ်သွဝ်တာဝတိံတုဲ ပ္ဍဲတၟံဝၚ်ဂပတ်နိမိတ်ဗဒှ် ပဏ္ဏသာၜါဌာန်စၚ်ကြဴၜါ၊ ဌာန်တ္ၚဲၜါ၊ ဌာန်ဗ္တံၜါ၊ နိမိတ်ဗဒှ်တုဲ ပ္ဍဲမုက်စၚ်ကြံ ပ္ဍဲဌာန်တံဂှ်တံဂှ် နိမိတ်ဗဒှ် ကသဵုဆု မၞုံကဵုသတ်ပ္ကဴမစိစောန်တဴတၞဟ်ဟ် နိမိတ်ဗဒှ်တုဲ သရပ်ဖ္ဍပ် စဳရေၚ်လဝ်ပရိက္ခရာခမဳအိုဿီုတုဲ၊  ချူလဝ်အခဝ်ပ္ဍဲသ္ကဲဗ္ဒၚ်ပဏ္ဏသာရ၊  “ယြဴပူဂဵုမွဲ သၟိၚ်ဂွံပခမဳမ္ဂး ပရိက္ခရာတံဝွံ ဂိုၚ်ကေတ်ရ” နအခဝ်ဇာဲၚုချူလဝ်တုဲ မပ္တံကၠဗြန်ဇာဒိသိုၚ် ကလော်ကမ္ဘန် ယက္ခလကိုဟ် ဂစေံမၞုံဗရု မဂပ်ဝ် ဖေက်ဂၟံက်တံဂှ် ဗက်ဗ္ဒဴကၠေံတုဲ ကောန်ဒေဝတဴ ဝိသုကမ္မ တိုန်အာဌာန်ဒၟံၚ်ဇကုရ။


ဗောဓိသတ် တၠပါရမဳ ဗွဲဒိုဟ်ဨသာန် လစ စတုရှ်ဂှ် ညာတ်လၟာ်ဇိုၚ်ညးမွဲ ကွာ်လုပ်အာ ဂွံပဏ္ဏသာညာတ်လိက် ပ္ဍဲပြဘိုက်တရၚ်တုဲ တီဒဒှ် “သၟိၚ်အိန်မကဵုအဲရောၚ်”ဂးတုဲ ပံက်တးဖါဲကၠေံတရၚ်ပဏ္ဏသာတုဲ ဂၞကျာ်သီုကောန်ၜါစွံလဝ်မ္ၚး ဇကုမွဲလုပ်အာပ္ဍဲပဏ္ဏသာတုဲ သၞာ်ရပ်ကံတ္ၚစ္ဍးကၠေံတုဲ ဂိုၚ်ကေတ်သပိုၚ်သ္ၚာဝါကစဳ သပိုၚ်လ္တက်သ္ၚာဝါကစဳ သၚ်ဗကေတ်လၜက်စၞာံဗြန်သီုပသေက်ပ္ဍဲပၞးသတုံတုဲ ဒက်သော်ဝန်ဇာကာအယောၚ်အလာခမဳဣသိ ရပ်ဒစုန်ုဒုန်တုဲ တိတ်ကၠုၚ်နူပဏ္ဏသာ “အဟောသုခံ၊ အဟောသုခံပရမံ−လအာခမဳအဲကလိဂွံတုဲရ ဒဒှ်ခမဳဝွံ သြဘိုက်ကွေံသန်သွံ၊ ပွခမဳဝွံ သြသိုက်ပြဲလောန်သန်သွံ” ကရီုမက္တဵုဒှ်သောမနုဟ်ညာဏသမ္မယုတ်ဂှ် ကြီုတုဲစၚ်ကြံကၠုၚ် စၚ်ကြံအာ ဒိုဟ်ဝွံ ဒိုဟ်တေံ ညံၚ်အယောၚ်အလာ ပစ္စေဂဗုတ်ဒှ်တုဲ နဣရိယာပိုတ် သ္ၚဳလလံဒးရး အာစိုပ်ဇရေၚ်ကောန်သမ္ဘာရ။


ဂၞကျာ်မဒ္ဒဳညာတ်တုဲ ပ္ဍဲတံဇိုၚ်ဗောဓိသတ် ဂၞကျာ်သီုကောန်ၜါ ဖျေံက္ဍိုပ်ဂတေဝ်ယာံတုဲ ဂၞကျာ်လုပ်အာပ္ဍဲပဏ္ဏသာပခမဳဣသိဗြဴ ပ္ဍဲကာလကြဴပကၠေံခမဳကောန်ၜါတုဲ ရသိပိမိကဵုကောန် ပဒတဴပ္ဍဲပဏ္ဏသာဇကုရ၊ သၟိၚ်ရသိဝေသန္တဝ်တန်ဒှ်ဒၟံၚ် ပ္ဍဲအဿမာပိုတ်ဇကုရ၊  ပ္ဍဲကာလဂှ် ဂၞကျာ်မဒ္ဒဳ အာတ်လွဵုကဵုဗောဓိသတ်ရ၊  “တာပဿ−ယွံသၟိၚ်ရသိ။  အဲဍိက်ဗြဴရၚ်တၠုၚ် သတ်ဆုလၟုဟ်လၟတ်ရအဴ”ရဴဝွံ အာတ်လွဵုတုဲ ပတွဵုနူဂှ် ဂၞကျာ်မဒ္ဒဳ ဂၠာဲၚဳသတ်ဆုလၟုဟ်လၟတ်နူကဵုဂြိုပ် တၠုၚ်မြိမြန်ကၠောန်ၜိုတ်ဗစညးပိ မကဵုကောန်ၜါရ။


ဗောဓိသတ်အာတ်လွဵုကဵုဂၞကျာ်မဒ္ဒဳပၠန်ရ၊  “ဘဒ္ဒေမဒ္ဒဳ။  ပတွဵုနူတ္ၚဲဝွံ ယၟုမ္ဂးခမဳ၊ ဝေၚ်ကၠေံသရာံပါပ် ပိုဲဒှ်တုဲရ  သဘဴမာတုဂါံမ္ဂးဂှ် ဒှ်ကၠိုက်လ္ၚေၚ်ဗြဟ္မစဵုပိုဲခမဳရောၚ်၊ ပတွဵုနူတ္ၚဲဝွံဟေၚ် ပ္ဍဲဟသေၚ်ကဵုလာလ ဂၞကျာ်လ္ပကၠုၚ်ဇရေၚ်အဲညိ” သာ်ဝွံ အာတ်လွဵုကဵုဂၞကျာ်မဒ္ဒဳရ၊  “သာဓု ဒးရးသန်ရအဴ”ဂးတုဲ၊  ပတွဵုနူဂှ် ဨကရာတ်ပန် တန်ဒၟံၚ်ပ္ဍဲတၟံဝၚ်ဂပဝ် ဇၞော်ပၟဝ်ဖျေံမေတ္တာ ဘာဝနာ ဗြဟ္မဝိဟာရပန်၊ နကြဳဇှ်မေတ္တာ ဗောဓိသတ် စ္ဍးဋ္ဌာန်မၞုံဗၞတ်ပိယောဇနာ သတ်မဒှ်ဝဲသၞ ကေုာံရၚ်သ္ကံ မပ္တံသတ်ဇိုၚ်ပန် သတ်ဇိုၚ်ၜါ ဒးဖျေံမတ္တော ကရုဏာကေုာံရၚ်သ္ကံဗွဲမလောန်ရ။


ပတွဵုနူဂှ် စၟဟ်တ္ၚဲဂနကျာ်မဒ္ဒဳ ဝဳပရာ ဥပ္ပကာတဴရ၊  ယးလ္ၚုဟ်ပြဟ် တွံၚးသီပဏ္ဏသာဝၚ်ဂပဝ်ဇကုတုဲ ပြာပ်အာအဿမာပိုတ်ဗောဓိသတ်ရ၊  တွံၚးတုက်ဍာ်သွုၚ်ဍာ်တ္ၜောဟ်ဆုသက သၠကောန်ၜါ မဇိုန်လဝ်ကဵုဗောဓိသတ်တုဲ ရပ်ဒလေၚ်ပရှ်ေ ကွဵုဒလောၚ် ပြာပ်အာဂြိုပ် တ္ၚဲစေၚ်ညိတုဲ ဂၠေၚ်ပ္တိတ်နၚ်သတ်ဆု ရိုဟ်ဇုက် ကြုက်ပၞဟ် လိုၚ်ဒကှ်တၞံဥပဵုနကွဵုခါဲကွာဲကရေၚ် ကွာဲကၠဲကဒါတ် မတဍာတ်နွံကုရှ်သာ စိုပ်ပဏ္ဏသာတုဲ စွံပ္တန်လဝ်ဒလေၚ် စဳရေၚ်ဍာ်လၟုဟ်ဂမ္တဴ ဖုံပၠဳတုဟ်ပေါတ် ဝဳဝ်တၠသ္ၚိ သီုကောန်ၜါတုဲ ဂိုၚ်နၚ်အောဟ် ဗဒှ်ပၟတ်ၜိုဟ်စံၚ်ဖျေဲကွာဲကၠဲကဒါတ်ရိုဟ်ဒကှ် တၞံဥပဵု သီုကဵုသတ်ဆုစၞ တရိုပ်ဗ္စညးပိ မကဵုကောန်တုဲ ဗွဲကြဴဇကုမပပြဘိုက် ဒးကာလသဝ်တ္ၚဲ ယိုက်ကေတ်ကောန်ၜါ ပ္ၚောံအာပဏ္ဏဿာ ဝၚ်ဂပဝ်ဇကုရ၊  နနဲသာ်ဝွံ တိုၚ်စၟဟ်တ္ၚဲ လုကဴထပှ်ဂိတု လ္ပာ်ဂၞကျာ်မ္ဒဳ ဝဳဝတ်တၠသ္ၚိ သီုကဵုကောန်ၜါ ဗွဲမလောန်ရ။


တမတ္ထံ ပကာသေန္တောသတ္ထာအာဟ−ဟိုတ်ကျာ်တြဲ သၟိက်ပပြာကတ်ကဵုအရှန်ၜါစှော်လ္ၚီ ပ္ဍဲကဵုအရှာံသာကျနိဂြောဓာရာံ ဣမံဂါထံ−ဟိုန်ဂါထာမရဴဝွံ။  အာဟ−စိုန်သ္ဂးရ။  ဘိက္ခဝေ−ယွံခမဳတံ။ သၟိၚ်အိန် မစၟိန်ပြမာန်ဒေဝတဴဂမၠိုၚ်ဂှ် ပတီကောန်ဒေဝတဴ ဝိသုကမ္မ မၞုံကဵုဣဓိဗလရ၊  “တာတ−ယွံဝိသုကမ္မ၊  တၠအဲနိမိတ်ဗဒှ် ပဏ္ဏသာအဿမာပိုတ် မဂပ်ဝ်လှိၚ်စိုတ်ညိ” ကောန်ဒေဝတဴ ဝိသုကမ္မ မၞုံကုဣဓိဂှ် မိၚ်ဂလာန်သၟိၚ်အိန်တုဲ စှ်ေက္တဵုဗဒှ် ရုၚ်ပဏ္ဏသာ အဿမာပိုတ် ကပပ်ဝ်လှိၚ်စိုတ်ရ ခမဳတံ၊  ကောန်ဒေဝတဴ ဝိသုကမ္မ မက္တဵုဒှ်ပရိက္ခရာအိုဿီတုဲ ချူလဝ်အခဝ်ပ္ဍဲဗ္ဒၚ်ပဏ္ဏသာတုဲ တိုန်အာဍုၚ်သွဝ်တာဝတိံ ဋ္ဌာန်ဒၟံၚ်ဇကုရခမဳတံ။


တေနဝုတ္တံ။ တေန−ဟိုတ်ဒမာဒှ်သာ်ဂှ်ရ။  ဝုတ္တဴ−စိုန်ကျာ်တွံလဝ်ရ။  ဘိက္ခဝေ−ယွံခမဳတံဂမၠိုၚ်၊ ပ္ဍဲကာလအဲမဒှ်ဝေသန္တဝ်ဂှ် ပိုဲညးပန် ဂိုၚ်ကေတ်ဂြိုပ်ဇၞော်မွဲ မဟမွဲကဵုဗရု ဟဂွံတ္ၜန်တ္ၜောဲတုဲ ပိုဲညးပန်ပဒတဴ ပ္ဍဲတၟံဝၚ်ဂပဝ်ဂှ်ရ၊  အဲကဵုဂၞကျာ်မဒ္ဒဳ ဇာလဳကဏှာဇိုန်ကီု ကေုာံရၚ်သ္ကံ ဟမွဲကဵုဓဝ်သောက ပိုဲပဒတဴ ပ္ဍဲအကြာတၟံဝၚ်ဂပဝ် မၚ်မွဲကောန်ၜါ ပ္ဍဲအဿမာပိုတ် ဟွံဂွံလ္ၚု ဂၞကျာ်မဒ္ဒဳ ဂၠာဲၚဳနၚ်သတ်ဆုလၟုဟ်လၟတ် ကၠုၚ်ဗစတုဲ မြိမြန်တဴပိုဲညးပိရခမဳတံ။


ဘိက္ခဝေ−ယွံခမဳတံဂမၠိုၚ် ဨကရာတ်ဝေသန္တဝ်တြုံလၟောဝ်ကျာ် တန်ဒၟံၚ်ပ္ဍဲဓဝ်သဳလပလွေဟ်ခမဳရသိ သြဟ်ပ္ကဴဟိရိသြတ္တပ္ပ မသက္ကုရောဂဘဲယဲ  နကဵုတသိုက်စိုတ် တသိုက်ကာယဂှ် သီုကဵုဨကရာတ်ပန် သၟဟ်န်တန်ဒၟံၚ်ပ္ဍဲပဏ္ဏသာ ဇကုဇကုရခမဳတံ။  ဝနပ္ပဝေသကာခဏ္ဍံ၊ၚ်ခဏ်ဝနပ္ပပိုယ်မၞုံဗၞတ် တြဴစှော်ၜါ ဂါထာ ခါသ္ဂးပိုတ် မၞုံဗၞတ်ၜါကၠံပန်စှော်ဒစာံပိုတ် ခါသ္ဂးအခဝ်မၞုံဗၞတ် လ္ၚီဒစိတ်ကၠံစှော်ပန်အခဝ် နိဋ္ဌိတံ ပရိပုဏ္ဏံ၊ စိုန်ဍိုက်ပေၚ်တုဲရ။



==၅။   ခဏ်ဇူဇကာပဗ္ဗ==
တဒါကာလေ−ပ္ဍဲကာလသၟိၚ်ပန် မတန်ဒၟံၚ်ပ္ဍဲတၟံဝၚ်ဂပဝ် အာစိုပ်ထပှ်ဂိတုတုဲ။  ကလိၚ်္ဂရတ္ထေ၊ ပ္ဍဲကဵုဍုၚ် ကလိၚ်ကရး နွံကွာန်မွဲ ဒန္နိဝိဋ္ဌဗြဟ္မဏ ဂယၟု။ ဗမၞးဇုဇကာ ပဒတဴရ၊  ဗမၞးပၠန်တုန်လေဝ် အစောံမဒှ် ဗမၞးဇၞတ်မအာသၟာန်စ ကလိဂွံဒြပ်ကၠံကသာပ် နွံဗမၞးသ္အာၚ်မွဲ ယၟုဟွံပြာကတ်၊  ဗမၞးဇူဇကာ ပြာပ်အာလပ်လဝ်ဒြပ်ဂှ်တုဲ မွဲဝါပၠန်တုန် တၞဟ်နဂၠာဲၚဳဂလိုၚ်ဒြပ်။ ဂတော−စိုန်ဗမၞးစ္ဍးအာရ။


ပ္ဍဲကာလဂှ် ဗမၞးမဒုၚ်အပ်ဒြပ်ဂှ် တီဒဒှ်ဗမၞးဇူဇကာ လံစိုပ်တုဲ ဂိုၚ်ပ္တိတ်ဒြပ်ဂှ် ရပ်ဂစာဲဖဍာ်အိုတ်အာရ၊ ပ္ဍဲကာလကြဴဗမၞးဇူဇကကလေၚ်ကၠုၚ်ကေတ်ဒြပ်ဂှ် ဗမၞးမဒုၚ်ပသိုန် သ္ဇက်ဂွံဒြပ်ဟွံမွဲတုဲ နွံကောန်ဗြဴမွဲ ဣမိတ္တတာပိုန် ဂယၟု ဇိုန်ကဵုဗမၞး ဇူဇကာရ၊  ဗမၞးဇူဇကာပၠန်တုန်လေဝ် ကလိဂွံ ဣမိတ္တတာပိုန် သီုမအိုတ်တၟိုဟ်စိုတ်ဂှ်ဒှ်တုဲ သီုညးၜါ သမ္ဘာကဵုတၠသ္ၚိ ပြာပ်စဴအာကွာန် ဒုန္နိဝိဋ္ဌိကာလဂှ်ရ၊  ပတွဵုနူဂှ် စၟဟ်တ္ၚဲ ဣမိတ္တတာပိုန် သီုမအိုတ်တၟိုဟ်စိုတ် ဝဳဝတ်ပတ်ပေါန်ကဵုဗမၞးနိစ္စကာလလၟိုန်ရ။


ပ္ဍဲကာလဂှ် ဗမၞးဗၠာဲဗၠာဲပ္ဍဲကွာန်ဂှ် ညာတ်ဣမိတ္တတာပိုန် မဝဳပရာဥပကာကဵုဗမၞးဇူဇကာဂှ် ဗမၞးဗၠာဲဂမၠိုၚ်ညာတ်တုဲ သာ်ဝွံ သ္ဂးကဵုညးသ္ကံရ၊  “ဘော−ယွံဗမၞးတံညးဂမၠိုၚ် ဣမိတ္တတာပိုန်ဝွံ ဒှ်သၟဝ်ဝုတ် ၜိုန်ကလိဂွံထဴဗျုကီု ဍေံကၠောန်ၜိုတ်ဝဳပရာ ရှ်ေသှ်ေ ဇံသဝ်ကဵုတြုံဗျုသွံ ယွံမၞးတံ သမ္ဘာပိုဲကီု သမ္ဘာမၞးတံကီု ၜိုန်ပိုန်တုပ် ရုပ်သၟဟ်ပသာ်ဍေံတံ ဟိုတ်မာဲဟာဲ နဟဂွံဝဳပရာပိုဲရော” ဂလာန်သာ်ဝွံ ဂးကေုာံရၚ်သ္ကံတုဲ ပြာပ်စဴအာစမြဗဟေက် တ္ၜေဟ်လက် သမ္ဘာဇကုဗွဲမလောန် ကာလဂှ်ရ။


ပ္ဍဲကာလဂှ်ပၠနတုန် အိုတ်ကဵုဗမၞးဗြဴဂမၠိုၚ် မိၚ်တၠသ္ၚိဇကု စမြဗဟေက်တုဲ သာ်ဝွံ သ္ဂးကဵုရၚ်သ္ကံရ၊  “ယွံတၠအဲတံညးဂမၠိုၚ် လၟုဟ်ဝွံ ပဟိုတ်ကဵုဣမိတ္တတာပိုန် ပိုဲမ္ဒးလက်ဖါစမြဗဟေက်ရောၚ်၊ အိုတ်ပိုဲညးဂမၠိုၚ် သဗက်ကၠေံဣမိတ္တတာပိုန် နူကွာန်ဝွံရ”သာ်ဝွံ ဗမၞးဗြဴဂမၠိုၚ် စၚ်ဒြၚ်ကေုာံရၚ်သ္ကံရ၊  ပ္ဍဲကာလဂှ် ဣမိတ္တတာပိုန် လေၚ်ကေတ်ဍာ်နှၚ်ပြာပ်စှ်ေအာသၞေဟ်ကြုၚ် ခဏဂှ်ဟေၚ် ဗွဲပရှ်ဗမၞးဗြဴဂမၠိုၚ် ဗက်စှ်ေအာ ဣမိတ္တတာပိုန် ပ္ဍဲဇရေၚ်သြၚ်ကြုၚ်တုဲ ကမြဴဒၟံၚ် ၜေဟ်လက် ဣမိတ္တတာပိုဲ ပ္ဍဲကာလဂှ်ရ။


ဘိက္ခဝေ−ယွံခမဳတံ။  ဗမၞးမွဲ ဇူဇကာဂးယၟု ပဒတဴပ္ဍဲကွာန်ဒုန္နိဝိဋ္ဌ ရးဍုၚ်ကလိၚ်တရး သမ္ဘာဗမၞးဂှ် ဒှ်သၟတ်ဝုန် ဣမိတ္တတာပိုန် ဂယၟု၊  ပဟိုတ်ကဵုဣမိတ္တတာပိုန် အိုတ်ကဵုဗမၞးဗြဴဂမၠိုၚ် သာ်ဝွံ သ္ဂးကေုာံရၚ်သ္ကံရ၊  “ယွံၝိုယ်တံ ပိုဲသဗက်ဗ္ဒဴကၠေံ ဣမိတ္တတာပိုန် နူကဵုကွာန်ဝွံရ”ဂးတုဲ။  ပြာပ်စှ်ေအာသၞေဟ်ကြုၚ် ဗမၞးဗြဴဂှ် ညံၚ်ရဴမက္တဵုဗက် ကၞုက်ကၞာဲကီုဒှ်တုဲ ဍေံတံဗိုၚ်လဝ် ဗွဲတွဳပွူဂှ်တုဲ၊  ပရိဘာသိသု−စိုန်ဍေံတံတ္ၜေဟ်လက် ဗွဲမရိၚ်ကတၚ်ရ ခမဳတံ၊ သာ်ဝွံ ကျာ်တွံကဵုခမဳဂမၠိုၚ် ပ္ဍဲကာလဂှ်ရ။


“အမိတ္တတာပန− ဟာ်ဣမိတ္တတာပိုန် မိကဵုမဗှ်ေ ၜိုန်ဗှ်ေဒှ်သၟတ်ဝုတ်အာစိုပ်တၠးစရာဲရုပ်သာ် ကျာ်သြဳဗှ်ေ ဒစၚ်ဗၜၚ်ဗွဲမလောန် မူဟိုတ်ယာဲဗှ်ေ ဣတဗှ်ေ မကဵုဒၟံၚ်ကရောံထဴဗျုရော”  “ဟာဲဣမိတ္တတာပိုန် ယာဲဣတဗှ်ေ ဟွံသ္ဇုၚ်သ္ဍိုက်ဗှ်ေ ဒှ်သတြုဗှ်ေရောၚ် သ္ဂးဟာ  မွဲသာ်တုန် ကလောဒညာတ်ဗှ်ေ ၜိုန်ညာတ်ဗှ်ေနွံကဵုရုပ်သာ် တၠးစရာဲ ဒစၚ်ဗ္ၜၚ် မူဟိုတ်ယာဲဣတ ကလောဒညာတ်ဗှ်ေ ကဵုဒၟံၚ်ဖဴဗမၞးဗျုဒှ်ရော၊  ကလောဗှ်ေဂမၠိုၚ် ပြာပ်အာဌာန်လ္ၚုတုဲ ချပ်ကသပ်လ္ပလေၚ်ဗှ်ေရောၚ်၊ သဒှ်ကလောဗှ်ေဂမၠိုၚ်  ပြာပ်အာပ္ဍဲဋ္ဌာန်လ္ၚုတုဲ ဍေံချပ်ပွဒုစရိုတ်သ္ဇိုၚ်သ္ဂးသ္ပရောၚ်သဒှ် ကလောဗှ်ေဂမၠိုၚ် ကသပ်ယုတ်မာဟဂပ်ဝ် ဒးဂၞပ်ပူမှ် ဍေံတံချပ်ရောၚ်သဒှ်”


“ဟာဲဣမိတ္တတာပိုန် ဗှ်ေဝုတ်သၟဟ်မ္ဒးပဒတဴမွဲဟာန် ကေုာံထဴဗျု သီုကဵုဟွံဒးဂၞပ်ပူမှ်ပသာ်သ္ဍိုက် မၠိုက်ဇြဟာန်သၟိန်က္တဵုဒှ်ကဵုဗှ်ေရော”  “ဟာဲဣမိတ္တတာပိုန် သကဵုဒးအာပဒတဴပ္ဍဲကဵုဍိက်ညးကီု ပ္ဍဲဂယိုၚ်လမျီု မယုတ်မာကီု မပ္တံသကဵုချိုတ်အာကီု၊ ဝရံ−ပြဲသာန်။  အထ−ယာံဆဂှ် ဟွံသေၚ် ဟာဲဣမိတ္တတာပိုန်  ဗှ်ေနွံအဝဲမုက္ခဝါ ထၟိက်မဆာဲ ပသာဲယာဲဣတ္တကလောဒညာတ်ဗှ်ေ ကဵုကုလထဴဗျုရော”  “ယွံဣမိတ္တတာပိုန် တၠသ္ၚိမၞုံရုပ်သာ်ကျာ်သြဳ မသၟဟ်တုပ်ကဵုဗှ်ေ မူဟိုတ်ဗှ်ေဟွံဂၠာဲၚဳရော” ရဴသာ်ဝွံ ဗမၞးဗြဴဂမၠိုၚ် တ္ၜေဟ်လက်ဣမိတ္တတာပိုန်ရ။


“အဣမိတ္တတာပန ဟာဲဣဓိတ္တတာပိုန် ပ္ဍဲကဵုဒ္စိတ်မံက်ဒ္စိတ်စွေက် လၟေၚ်ကွတ်ဗမၞးဂမၠိုၚ် ဟိုတ်ဗှ်ေဟွံဂွံစံၚ်ပူဇဴယတ် ဟဂွံပူဇဴမှာဗြီု ဟဂွံပ္တုဲပၟတ်ယတ်တုဲ ဟိုတ်ဂှ်ရ ဗှ်ေမ္ဒးဒၟံၚ်ဖဴလထဴဗျုသ္ဂးဟာ”  “ဟာဲဣမိတ္တတာပိုန် ပ္ဍဲလိုက်ဝွံ ဗှ်ေတ္ၜေဟ်လဝ်ညးမၞုံကဵုကတ်ဗ္တောန် ညးဂၚေၚ်သ္ၚဳဂုန်မပြဲ ညးဖ္အာဒ္ဂေတ်မပြဲ ညးရာဒၞာမိက် သွဝ်နိဗ္ဗာန် ညးမၞုံကဵုကတ်ဗ္တောန် မပ္တံခမဳဗမဒၞး ညးမဗျုဇၞော် ဗှ်ေမ္ဒးတ္ၜေဟ်လက် ဟိုတ်နူသရာံပါပ်တံဂှ် ဗှ်ေဒးပ္တုဲလဝ်ဂှ် လၟုဟ်မ္ဒးကၠုၚ်ဒၟံၚ် ပ္ဍဲသ္ၚိထဴဗျုသ္ဂးဟာ”


“ဟာဲဣမိတ္တတာပိုဲ ညးမဒှ်သၟတ်ဝုတ် နွံကဵုရုပ်သာ်ကျာ်သြဳနဲဗှ်ေဝွံ ဒဒိုက်ကာယ  ဒဒိုက်စိုတ် ဗတ်ဗြုံကိတ်ဂစိုတ်ကၠေံကီုပြဲသန်၊  မွဲဟာန်ကေုာံတြုံဗျုဝွံ ။  ဒုက္ခတရံ−ဒိုက်စိုတ်သ္ကာတ်မြဟ်လောန်သန်။ အထ−ယာံဆဂှ်ဟွံသေၚ်ဏီ ယွံဣမိတ္တတာပိုန် မွဲဟာန်ကေုာံထဴဗျုဟမွဲကဵုဂရိုၚ်ပဝေၚ် ဟမွဲကဵုဂလာန်လဟိၚ်စိုတ် ဟီုပလန်ဂတး မ္ဒးပဒတဴကေုာံထဴဗျူဒဇူတဴ နဍာ်ပါၚ်ဂှ်။ နသောဘတိ−ပ္ဍံဟဆာဲသွံ”


“ဟာဲဣမိတ္တတာပိုန် ဗှ်ေဟွံဂွံဂွကဵုသၟတ်ဝုတ်သၟဝ်ဗၠာဲပ္ဍဲညးဍုၚ်ကွာန်ဂမၠိုၚ် သ္ဂးဟာ၊ ဟာဲဣမိတ္တတာပိုန် ယြဴကာလမွဲ သၟတ်ဗၠာဲကီု သၟတ်ဝုန်ကီု ပ္ဍဲဋ္ဌာန်လ္ၚု ချပ်ဂၞန်တဴရ၊ ပ္ဍဲကာလဂှ် အိုတ်ယဲပူမှ် ညးၜါဂှ် လာဲလေၚ်အာရောၚ်သွံ၊  မူဟိုတ်ဗှ်ေဟွံရာဒၞာမိက် တၠသ္ၚိသ္အာရော”  “ဟာဲဣမိတ္တတာပိုန် ဗှ်ေပြာပ်စဴအာသ္ၚိ ယာဲဣတဗှ်ေ ကလောဒညာတ်ဗှ်ေရ၊ မူဟိုတ်ဗှ်ေလှိၚ်စိုတ်ဖဴ တြုံဝွံရော”  “ဟာဲဣမိတ္တတာပိုန် ဗှ်မစိုန်ဒှ်တဴ သၟတ်ဝုန် နွံတဴရုပ်သာ်ဗွဲမလောန် တြုံဗၠာဲဗၠာဲတံဂမၠိုၚ် မ္ဒးဂၞပ်ဗှ်ေသၞုံကီု။  ဗှ်ေစဴအာရ၊  ဗှ်ေအာဒၟံၚ်ပ္ဍဲသ္ၚိကလောဗှ်ေရ၊  မူဂှ်ဗမၞးဗျုဝွံ မလှိၚ်ကဵုစိုတ်ဗှ်ေ သဒှ်ရော” ရဴသာ်ဝွံ ဗမၞးဗြဴဂမၠိုၚ် တ္ၜေဟ်လက် ဣမိတ္တတာပိုန် ဗွဲမလောန် ကာလဂှ်ရ။


သာ၊ ၚ်ဣမိတ္တတာပိုန် အိုတ်ကဵုဗမၞးဂမၠိုၚ် မတ္ၜေဟ်လက်မိၚ်တုဲ လေၚ်ကေတ်ဍာ်နုၚ်သီုကဵုဍာ်ရမတ် မပေၚ်ဒၟံၚ်နဂဍောၚ်မတ်ၜါ ဂတေဝ်ယာံပြာပ်တိုန်အာသ္ၚိဇကုရ၊  ကသ္မိံခဏေ−ပ္ဍဲခဏဂှ် ဗမၞးဇူဇကာပၠန်တုန် ဒဒှ်ဣမိတ္တတာပိုန် သီုတဲမလေၚ်ကေတ်ဍာ်နုၚ် ဂတေဝ်ယာံတိုန်ကၠုၚ်ဂှ် ဗမၞးညာတ်တုဲ သာ်ဝွံသ္ဂးရ၊  “ဘောတိ ယွံစဴဗြဴ မူဟိုတ်နာဲမယာံရော” သာ်ဝွံ ဗမၞးသၟာန်ရ၊  တိုၚ်ဟိုတ်ဒဒှ် ဗမၞးဗြဴဂမၠိုၚ်မတ္ၜေဟ်လက်ဂှ် ဣမိတ္တတာပိုန် သၟိက်ဟီုပ္တီဗမၞးတုဲ ဂါထာသာ်ဝွံ သ္ဂးပ္ဍဲကာလဂှ်ရ။


“ဗြဟ္မဏ၊  ယွံဗမၞးလဇု။ အဲဟွံရေၚ်တၠုၚ် ဟွံတုက်နုၚ်ဍာ်ကဵုတၠအဲရ ဟိုတ်အဲမ္ဒးဒၟံၚ်ကရောံတၠအဲဗမၞးဗျုအိုတ် ကဵုဗမၞးဗြဴဂမၠိုၚ် မတ္ၜေဟ်လက်အဲ ဗွဲမလောန်သန်”  “ဘောတိ−ယွံစဴဗြဴ နာဲလ္ပကၠောန်ကေၚ်ကာ လ္ပတုက်ဍာ်ယာ်သြောံရလေဝ်စဴ  အိုတ်ကဵုကေၚ်ကာအိုဿီုဂှ်လေဝ် လဇုရေၚ်တၠုၚ်ကဵုနာဲရလေဝ်စဴ။ ကုဝ္ပိတာ−ၚ်ပၟတ်။  မာအာဟု−လ္ပကဵုဒှ်လဇုညိရစဴ”


“ဗြဟ္မဏ၊ ယွံဗမၞးလဇု။  မပ္တံကဵုကေၚ်ကာအိုဿီုဂှ် တၠအဲရေၚ်တၠုၚ်ကဵုပၟိၚ်အဲဟၟဲရ၊  ယြဴပ္ဍဲဂကူမွဲ တၠသ္ၚိဥပ္ပကာကဵုသမ္ဘာရ၊  ပ္ဍဲဂကူသာ်ဂှ် ဟဂွံက္တဵုဒှ် ယွံဗမၞးအဲဟွံပဒတဴ ပ္ဍဲကဵုသ္ၚိတၠအဲရ၊ ဟိုတ်သာ်ဝွံ ဇာနာဟိ−သြဝ်တၠအဲသ္တီလဝ်ရ”  “ယွံဗမၞးမွဲသာ်ပၠန်တုန် ယဝ်တၠအဲဟွံရၚ်တၠုၚ်ကဵုဍိက်တြုံဍိက်ဗြဴကဵုအဲမ္ဂး ပ္ဍဲသ္ၚိတၠအဲဝွံ။ နဝစ္ဆာမိ−အဲဟွံပဒတဴရ”


“ဘောတိ−ယွံစဴဗြဴ မပ္တံကဵုကွတ်လ္ၚတ်ပညာ ဟမွဲထဝ်သြန်  မၞိက်ဗိုတ်ဗၠဲဂွါ ဗ္ဂဲသိလ္လာ နဳလှာသြောံသ္ၚု ဥပ်တဴပၠးပၠး ဟမွဲကဵုလဇု ပသာ်ကလိဂွံဍိက်တြုံဍိုက်ဗြဴရောစဴ”  “ယွံစဴဗြဴ ကေၚ်ကာအိုဿီု လဝ်အဲကၠောန်ၜိုတ်ရ၊ နာဲလ္ပပၞတ်ကဵုလဇုညိရစဴ”  ဣတိဝစနံ−န်ဂလာန်မြဴဝွံ။ အာဟ−စိုန်ဗမၞးဂးရ။


“ဗြဟ္မဏ−ယွံဗမၞးလဇု ဟိုတ်ဂလာန်မွ အဲဂွံမိၚ်လဝ်ရ။ ညံၚ်အဲဏံ အဲကသေဲဟီုကဵုတၠအဲညိ၊ တေတေံသၟိၚ်ဝေသန္တဝ် ညးဗက်ပ္တိတ်နူဍုၚ် ပဒတဴပ္ဍဲတၟံဝၚ်ဂပဝ် ညးဂးတၠအဲသ္အာအာတ် မပ္တံဍိက်တြုံဍိက်ဗြဴ သၟိၚ်ဝေသန္တဝ်ကဵုကုတၠအဲရ”  “ဘောတိ−ယွံစဴဗြဴ လဇုဝွံ ဗျုလေဝ်ဗျုလောန် ဟမွဲကဵုဒြဟတ် အစောံတရဴအဓါန်မဂၠိၚ်သ္ၚောဲဂှ် သ္ဇိုၚ်လဇုသ္အာစိုပ်သန်သွံစဴ၊  ယွံစဴ နာဲလ္ပယာံဗုတ်စဝ်ကဵုလဇုရ၊  လဇုကၠောန်ၜိုတ် ဥပ္ပကာကဵုနာဲရ၊  လ္ပဒှ်ဒေါမနုဟ်  လ္ပပၞတ်ကဵုလဇုညိရလေဝ်စဴ”


“ဗြဟ္မဏ−ယွံဗမၞးလဇု။  တၠအဲဝွံ မူတုပ်ပမာရော၊  ညံၚ်ဂၟံၚ်ပၞာန်မဒညကဵုလွဟ်ကံတ္ၚ ကၠာဟွံဂွံတဝ်စၞေဟ်ရဴညးဂၟံၚ်ပၞာန်ဂှ် မကျအာကီု တၠအဲညံၚ်သာ်ဂှ်ရ၊  ကၠာဟဂွံအာ ပသာ်သ္ဂောံရော ယွံဗမၞး ပ္ဍဲဇရေၚ်သၟိၚ်ဝေသန္တဝ် တၠအဲဟဂွံအာတုဲ ယဝ်တၠအဲဟဂွံရၚ်တၠုၚ် ဍိုက်တြုံဍိက်ဗြဴကဵုအဲမ္ဂး တၠအဲသမ္တီလဝ်၊  ဟိုတ်ဂှ်ရ အဲဟွံပဒတဴ ပ္ဍဲသ္ၚိတၠအဲရ”   “ဒဒှ်သ္ဍိုက်မၠိုက်အဲဟွံမွဲပ္ဍဲတၠအဲရ၊  ဒဒိုက်ဒေါမနုဟ်စံၚ်တူဇွောဝ်ရမတ်သဒှ် ကုတၠအဲရသွံ၊  ပ္ဍဲကာလသဘၚ်နက်သတ် အဲဝေၚ်ဂြိုၚ်ကျိုၚ်ကျဝ် ဂ္ညိဂ္ညိာတ်ဂပ်ဝ်လှိၚ်စိုတ်ပူမှ်ကေုာံတြုံသ္အာဂှ် မလှိၚ်စိုတ်ဒှ်တုဲ ဟိုတ်နူတၠအဲ ဟွံညာတ်အဲတၠအဲသ္ဒးဂတေဝ်ယာံဒဒိုက် မဇၞော်လောန် သဒှ်ကဵုတၠအဲရသွံ၊ နူဇကုတၠအဲ ခိုက်ပက္ကတိတေံ ဖကုမကုန်လောန်က္ဍၚ်အာကီု သော်သ္ကံဂၠိုၚ်အာကီုသဒှ် ကုတၠအဲရသွံ၊ ဨဝံ−ဟိုတ်ဂလာန်အဲဝွံ တၠအဲသမ္တီလဝ်ရ။


“တသ္မိံခဏေ−ပ္ဍဲခဏဂှ် ဗမၞးဇူဇကာ ဂွံမိၚ်ဂလာန်ဣမိတ္တတာပိုန်တုဲ သာ်ဝွံဗ္စာရဏာရ၊  “ဣမိတ္တတာပိုန် မစိုန်ဒှ်တဴသ္ဍိုက်စိုတ်အဲ ဍေံသ္အာဗိုန်ရသဒှ် ယာံရဍေံသ္အာတုဲ လမျီုအဲထဴဗျုဟၟဲရ” ရဴသာ်ဝွံ ဗမၞးချပ်တုဲ ဖေက်ဂၟံက်ဗွဲမလောန်က္တဵုဒှ်ပ္ဍဲကာလဂှ်ရ။


ဘိက္ခဝေ−ယွံခမဳတံ။ ပ္ဍဲကာလဂှ် ဗမၞးဇူဇကာ တၠဓဝ်လောဘကမျဓဝ်ဇရာ ဒ္ဂေတ်ဗက်အာစၟိန်ပြမာန်မၞိဟ်ဗြဴ ဟိုတ်နူမထၞေန်စိုတ် ပ္ဍဲကာမဂုန် မထၞေန်ဒၟံၚ်ပ္ဍဲအရီုတုဲ သာ်ဝွံ ဗမၞးသ္ဂးကဵုဣမိတ္တတာပိုန်ရ။


“ဘောတိ−ယွံစဴဗြဴ နာဲစဳရေၚ်ကွာၚ်လ္ၚီ ကွာၚ်ကဝေက် ကွာၚ်ညးမနှဴကေုာံကဝ်ကလောံသြာဲ ပုၚ်မောဝ်နာဍူခဴကြေပ် ယိုဟ်သပဳမြဳသာဲ မပ္တံကဵုဇွောံမ အဲမသ္ဂောံဏာဂှ် နာဲစဳရေၚ်ညိရဴစဴ၊ ယွံစဴလဝ်လဇု ရၚ်တၠုၚ်ကဵုသၟတ်ၜါ မၞုံဂကူတုပ်ရုပ်သၟတ် တၞဟ်နသ္ပဍိက် စကာလဇုရၚ်တၠုၚ်ကဵုနာဲရလေဝ်စဴ  သၟတ်ၜါဂှ် လုကဴဗ္တံတ္ၚဲ ဟဂွံလၞုဟ်ကၠောန်ၜိုတ်ကဵုနာဲရစဴ”


တသ္မိတံခဏေ−ပ္ဍဲခဏဂှ် ဣမိတ္တတာပိုန် မိၚ်ဂလာန်ဗမၞးဇူဇကာ ဟီုဗက်ဂးကီုရ၊ မပ္တံဇွောံမကွာၚ်စၞ ဗွဲမပြဟ်ဟေၚ် ဣမိတ္တတာပိုန် စဳရေၚ်ကဵုဗမၞးဇူဇကာ ပ္ဍဲကာလဂှ်ရ၊ သာ်ဝွံဗမၞးဇူဇကာဗ္စာရဏာ ပ္ဍဲစိုတ်ကာလဂှ်ရ၊  “ဣမိတ္တတာပိုန် မဒှ်သ္ဍိုက်စိုတ်အဲရောၚ်၊ နူတ္ၚဲဝွံသ္အာဂတအဲဟၟဲတုဲ ဗမၞးဗၠာဲဗၠာဲတံဍေံကၠုၚ်ရ”  ရဴသာ်ဝွံ ချပ်တုဲ ဗမၞးဇူဇကာ ပြာပ်တိတ်အာဂြိုပ် ဗာ်ဆုဒုန်ဂွံတုဲ ကလေၚ်စဴကၠုၚ်ရ၊  မပ္တံသ္ၚိဋ္ဌာန်အလီုလာ်တံဂှ် ဒက်လဗိုန်အိုတ်တုဲ တုက်ဗပေၚ်ဍာ်သွုၚ်ဍာ်ဟုံ အပေါတ်သ္ၚိဌာန်အိုဿီု  စဳရေၚ်ပြေၚ်ဖျဳဗွဲမ္ဒးရးတုဲ ပ္တောအ်ကေတ်အယောၚ်အလာခမဳဣသိ ပ္ဍဲသ္ၚိတုဲ ဂကန်ကဵုသမ္ဘာပၠန်ရ။


ဘိက္ခဝေ−ယွံခမဳတံ။ ပ္ဍဲကာလဂှ် ဗမၞးဇူဇကာ မဒှ်တၞောဝ်ဗမၞးဂှ် ပ္ဍဲကိစ္စသ္ၚိဌာန်ဂှ် စဳရေၚ်တုဲ ဂကန်ကဵုသမ္ဘာရ၊  “ဘဒ္ဒေ−ယွံဒေံဗြဴ ပတွဵုနူတ္ၚဲဝွံ လံလဇုသစဴစိုပ် ပ္ဍဲဟသေၚ်ကဵုကာလ နာဲလ္ပတိတ်နူသ္ၚိညိ၊  လံလဇုကလေၚ်စဴ စိုတ်နာဲလ္ပဟိုတ်မာဲညိစဴ” သာ်ဝွံ  ဗမၞးဒၠောံဗ္တောန်တုဲ သၠိုက်ဒၞပ်ရပ်ဒစုန်တုဲ စမာဲကေတ်ထိုၚ်ဇွောံမကွာၚ်စၞပ္ဍဲပၞးတုဲ မဒက်သိုန်ကဵု ဣမိတ္တတာပိုန်တုဲ သီုကဵုဍာ်ရမတ် မပေၚ်ဒၟံၚ်ပ္ဍဲဂၠံမတ်ၜါ ဗမၞးဇူဇကာဂှ် ပဟိုတ်ကဵုဍုၚ်သိဝိရး မရာၚ်ဆာဲ မပ္တံထဝ်သြန်ဂှ်  တၞဟ်နဂၚေၚ်ဂၠာဲအာတ်ဍိက်ဗမၞးအာရ။


ဘိက္ခဝေ−ယွံခမဳတံ ဂလာန်သာ်ဝွံ ဟီုပ္တီသမ္ဘာ ပဒက်သိုန်ပိလတုန်တုဲ ဗမၞးစ္ဍးအာနူကဵုဍုၚ်ကလိၚ်ကရး ဗဗွဲလွေၚ် အာစိုပ်ရးသိဝိရးရ ခမဳတံ၊  ဗမၞးအာစိုပ်ရးသိဝိရးတုဲ ညာတ်ညးဂမၠိုၚ် မတွာ်ကၠုၚ်အာဂှ် သာ်ဝွံ ဗမၞးသၟာန်ရ၊  “ဘော−ယွံဗမၞးတံ  တၠညးဝေသန္တဝ် တၠဂၟံၚ်သဒ္ဓါဂှ် မူဒၞာဲဌာန်မွဲ မပဒတဴရော ပသာ်ပိုဲသ္ဂောံညာတ်သၟိၚ်ဝေသန္တဝ်ညိရော”ရဴသာ်ဝွံ ဗမၞးသၟာန်ရ။


ဖန်ဂမၠိုၚ် မိၚ်ဂလာန်ဗမၞးမသၟာန်သာ်ဝွံတုဲ သာ်ဝွံ ဇန်ဂမၠိုၚ်သ္ဂးကဵုဗမၞးရ၊  “ဗြဟ္မေ၊ဟာဲဗမၞးမူဖှ် ပိုဲသ္ဂောံညာတ်ဨကရာတ်ဝေသန္တဝ်ရော ပဟိုတ်ကဵုဗမၞးတံတုဲ ဨကရာတ်ဝေသန္တဝ် ဟိုတ်ကဵုဒါန်လောန် ညးဗက်ပ္တိတ်ကၠေံနူရး ဒယိုက်ကေတ်ကောန်ၜါသမ္ဘာမွဲ တိတ်အာပခမဳတၟံပ္ဍဲဝၚ်ဂပဝ်တုဲတြ၊  ပဟိုတ်ကဵုဗမၞးတံ နာဲပိုဲမ္ဒးတိတ်ဒၟံၚ်ဝၚ်ဂပဝ်ရောၚ်၊  ဗှ်ေပၠေၚ်ကောန်နာဲပိုဲတုဲ လၟုဟ်ဗှ်ေကၠုၚ်ပၠန်ဟာ” သာ်ဝွံ ဇန်ဂမၠိုၚ်ဂးတုဲ ရပ်ကေတ်တိကလောံလေံကနဟ် ထဍေၚ်ဗက်ဒဗိုတ်ကၠဟ် ဗမၞးဖေက်ဘဲတုဲ ဒြေပ်ဒဴအာရ။


ပဟိုတ်နူဒေဝတဴတံ လွိၚ်ကၠေံစိုတ်ဗမၞးတုဲ ဗွဲဒိုဟ်တရဴတၟံဝၚ်ဂပဝ်။ ဥပါဂမှိ−စိုန်ဗမၞးပြာပ်အာရ၊ ဗမၞးဇူဇကာ ပ္တေဟ်ဓဝ်လောဘ ဣမိတ္တတာပိုန် စကာကဵုအာကြာဂြိုပ်ဇၞော် ဒမြိုဟ် မတ္ၜန်တ္ၜောဲတဴသတ်ဂမျီဂမ္တာန် မပ္တံကၠဗြန် ဇာဒိသိုၚ် ကလိၚ်စိၚ်သြိတ် မ္ဒးသိပ်ဂၠိပ် သီုကဵုမစသိုၚ် ဒဒိုက်လၟောဝ်ဗွဲမလောန်။  ဘိက္ခဝေ−ယွံခမဳတံ။  ဗမၞးဇူဇကာ ရပ်ဒစုန်ဒုန် သီုဍာ်ပလၚ်ကာတုဲ ယြဴပ္ဍဲဂြိုပ်မွဲ မိၚ်ပရိုၚ်ဝေသန္တဝ် မကဵုပမိက်လအာတ်အိုဿီုရ၊  ကော်ဂၠာဲသၟာန်ဒၟံၚ် တၠညးဝေသန္တဝ် တြိုၚ်လုပ်အာဂြိုပ်ဇၞော်တုဲ၊  သီုကဵုယွာံဗွဲမလောန် အာဆဵုစုတ်ကၠဵုလၟ ကောန်ညးစေတရးရ။


တသ္မိံခဏေ−ပ္ဍဲခဏဂှ် ကၠဵုလၟကောန်ညးစေတရး ညာတ်ဗမၞးဂးကီုရ၊  ဍေံတွဳဗွိုၚ်ထဍေၚ်ကိတ် ဗမၞးဖေက်တုဲ ဒြေပ်အာတိုန်ဒၟံၚ်လ္တူတၞံဆုရ၊ ဗမၞးပၠန်တုန်လေဝ် ထၞေန်စိုတ် ပ္ဍဲဘိုက်ဘက်မဟၟဲကုသဳလ ဟိုတ်မလုတ်လန် ပ္ဍဲကဵုဍိက်တြုံဗြဴ ဟၟဲကဵုသတိ တလိၚ်တရဴမသ္အာ တၟံဝၚ်ဂပဝ်ဂှ်ဒှ်တုဲ  ဍေံဂတေဝ်ယာံ နဗရုမဇၞော်ကဵုဒြဟတ် ပ္ဍဲလ္တူတၞံဆုဂှ်နစှ်မွဲဂါထာမြဴဝွံ။ အဘာသတ−စိုန်ဗမၞးသ္ဂး ပ္ဍဲကာလဂှ်ရ။


“ဘန္တော ဒေဝတာယော−ယွံဒေဝတဴ သၟိၚ်ဝေသန္တဝ် မစိုန်ဒှ်တဴ ဥဘာသ မပြဲနူတြုံဂမၠိုၚ် ဇၞးဓဝ်မဇ္ဇျိရ။ ဟဂွံကျညး မူရဴမူဂဵုမွဲသတီ။ အစိက္ခေယ−ထ္ၜးကဵုအဲညိ မူဒှ်ရော”  “ဨကရာတ်ဝေသန္တဝ် မတုပ်ရဴတိဇၞော် မဒုၚ်လယိုၚ်သတ္တံဂမၠိုၚ်ကီု ညံၚ်သာ်ဂှ်ရ မဒှ်စ္ၜုဲစ္ၜော်လအာတ်ဂမၠိုၚ်ရောၚ်၊ မူရဴညးမွဲ ထ္ၜးသၟိၚ်ဝေသန္တဝ်ကုအဲညိရော”  “သၟိၚ်ဝေသန္တဝ် မတုပ်တဴရဴလစ လမျိုဟ် မၞုံသၞေဟ်မဆာဲမိပ် မၞုံဍာ်မ္ဒးရးညးမသုၚ် နတသိုက်  မၞုံဍာ်ထ္ၜိုဟ်မိပ် မဒှ်သ္ဍိုက်စိုတ်ညး မသကိုပ်ဂြိုပ် ကေုာံဒကှ် ဗကေတ် ဗ္တာၚ် မတ္ၜန်တ္ၜောဲတဴကေုာံ ထိုက်သ္ဂေဟ်ဒကှ် မူရဴညးမွဲ ထ္ၜးသၟိၚ်ဝေသန္တဝ်ကဵုအဲညိရော” “သၟိၚ်ဝေသန္တဝ် မတုပ်တဴရဴတၞံဆုဗောဓိ မဒှ်စ္ၜုဲစ္ၜော်ညးကီု ညံၚ်ဇြဲသုံမက္တဵုဒှ် ပ္ဍဲဒေါဝ်တရဴကီု ညံၚ်ရဴတၞံဆုကြုက် မဒှ်ပ္ဍဲတရဴဇၞော် မၞုံသမၞိၚ်မတ္ၜိုဟ် မဒှ်လဟိၚ်စိုတ်ညးကုပူဂဵုဂမ္တဴ မပြိုက်မလလံကၠေံဒဒိုက်လၟောၚ်လၟေတ် ကုပူဂဵုမဍောၚ်ၜိုတ် ဟိုတ်နူတွာ်တရဴ မစိုန်ဒှ်တဴစ္ၜုဲစ္ၜော်ကဵုအဲညိရေ”  “ယော−ယြဴပူဂဵုမွဲ သာ်ဝွံသ္ဂး အဲတီဌာန်ဒၟံၚ်သၟိၚ်ဝေသန္တဝ်ဂှ် ရဴဝွံပူဂဵုမသ်ဂးကုအဲ မတလိၚ်တရဴ မယာံတဴပ္ဍဲဂြိုပ်ဇၞော်ရ၊  ဍေံက္တဵုဗဒှ်သ္ဍိုက်စိုတ်အဲရ” “ယြဴပူဂဵုမွဲသာ်ဝွံ သ္ဂးကုအဲမတလိၚ်တရဴ မယာံတဴပ္ဍဲဂြိုပ်ဇၞော်ရ။ ဋ္ဌာန်ဒၟံၚ်ဝေသန္တဝ်ဂှ် အဲတီရဴဝွံသ္ဂးမ္ဂး ပူဂဵုဂှ် ကုသဵုဗွဲမဂၠိုၚ်အဲဇိုန်ပိုန်ကဵုရ”


ရဴသာ်ဝွံ ဗမၞးဇူဇကာ ယာံဒၟာန်ဒၟံၚ်လ္တူတၞံဆု ပ္ဍဲကာလဂှ်ရ၊ ပ္ဍဲကာလဂှ် လၟကောန်ညးစေတရးဂၚေၚ်ပ္ဍဲဂြိုပ် မိၚ်ဗရုယွာံဗမၞးဇူဇကာ မယာံဒၟာန်ဒၟံၚ်ဂှ် သာ်ဝွံ လၟချပ်ရ။  “ဗမၞးဝွံ တၞံနဂၠာဲဌာန်ဒၟံၚ်သၟိၚ်ဝေန္တဝ် ဗမၞးမယာံရောၚ်၊  ဗမၞးဝွံ တၞံနဗဗွဲဓဝ်ဍေံကၠုၚ်ဟသေၚ် ဟသေၚ်ဂၞကျာ်မဒ္ဒဳ ဟသေၚ်ကောန်ၜါကၠုၚ်အာတ်ဏာတန်ဒှ်ရ၊ ဗမၞးဝွံ အဲဟွံကဵုလမျီု အဲသ္ပန်ဂစိုန်ကၠေံဍေံရ” သာ်ဝွံချပ်တုဲ ပြာပ်ကၠုၚ်ဗက်ဂးကီုရ၊  ဂိုၚ်တ္ၚပ္ဍုန်ကံ။  တဇ္ဇေသိ−စိုန်လၟစမြဗဟေက် ဗမၞးဇူဇကာ ပ္ဍဲကာလဂှ်ရ။



ဘိက္ခဝေ−ယွံခမဳတံ လၟကောန်ညးစေတရး ပွမသ္ကာတ်မြဟ် မဂပ်ဝ်ဖေက်ဂၟံက် ဂၚေၚ်ဒၟံၚ်ပ္ဍဲကဵုဂြိုပ် မိၚ်ဗရုဗမၞးမယာံဂၠာဲတၠညးဝေသန္တဝ်ဂှ် လၟကောန်ညးစေတရး ဂွံမိၚ်တုဲ ပြာပ်ကၠုၚ်ကဵုဗမၞးရ ခမဳတံ။



“ဗြဟ္မေ− ဟာဲဗမၞး  ဗှ်ေတံဗမၞးဂမၠိုၚ် ပပရိုက်တုဲ ဨကရာတ်ဝေသန္တဝ် ဟိုတ်နူကဵုဒါန်စိၚ်ရတ် ညးဍုၚ်ဂမၠိုၚ်ပၞတ်ဗက်ကၠေံနူရး ယိုက်ကေတ်ကောန်ၜါသမ္ဘာမွဲ တိတ်ပခမဳပ္ဍဲတၟံဝၚ်ဂပဝ်တုဲရ” “ပဟိုတ်နူကဵုဗမၞးတံရဟသေၚ်ဟာ  ဗြဟ္မေ−ဟာဲဗမၞး  ဗှ်ေမၞုံပွဟဂပ်ဝ်သ္ပဂှ် ဗှ်ေပသွံ ဗှ်ေဟၟဲကဵုပညာ ပွဝွံ ဟဂပ်ဝ်သ္ပ ဗှ်ေဟွံတီသွံ” “ဟာဲဗမၞး  တၠအဲတံညံၚ်ကဵုပံက်  မဂၠာဲၚဳက ပ္ဍဲကဵုဍာ်ကီုသွံ။  ညံၚ်ဂစေံပံက်မွဲ ညာတ်ကတုဲ မူရဴဟိုတ်မွဲအဲသ္ဂောံစကဝွံရော ချပ်တုဲ ပ္ဍဲလ္အိတ်ဇိုၚ်ဍာ် ပြာပ်အာတုဲစံၚ်တူတဴ ဒတဴဒၟံၚ်ရ၊  ပ္ဍဲဋ္ဌာန်ဂှ် ဟွံကလိဂွံတုဲ ဌာန်သ္အာၚ်ရဴမဂၠာဲၚဳအာကီု ညံၚ်ဂှ်ရ ပ္ဍဲဍုၚ်တေံ ဗှ်ေဟွံညာတ်သၟိၚ်ဝေသန္တဝ်တုဲ ပ္ဍဲဋ္ဌာန်ဂြိုပ်ဝွံ ဗှ်ေဂၠာဲသ္ၚဳကၠုၚ်ပၠန်သွံ ညံၚ်ဂစေံပံက်မဂၠာဲသ္ၚဳကကီုသွံ”



“ဟာဲဗမၞး အဲဟွံကဵုလမျီုကဵုဗှ်ေရ၊ အဲပ္တိုန်တ္ၚ ပန်ဗလးဏာကံတုဲ ကံဝွံသုၚ်ဆီဗှ်ေရ” “ဟာဲဗမၞးအဲတက်ဒကုတ်ကၠေံ က္ဍိုပ်ဗှ်ေရ။ တုဲအဲရေက်ဒကုတ်ကၠေံဖျုန်ဂြိုပ်ဗှ်ေ သီုကဵုစဝက်ဂြိုပ်မွဲဟာန် ကေုာံဂြိုဟ်ဗှ်ေအဲသ္ပပူဇဴယတ်မါဲ မဟိမုဗန္ဓသကုဏဂှ်ညိ ကုဒေဝတဴမမၚ်တရဴဂြိုပ်ရ”



“ဗြဟ္မဏ−ဟာဲဗမၞး အဲရေက်ဒကုတ်ကၠေံဖျုန်ဂြိုဟ်ဗှ်ေတုဲ နဖျုန်ဂြိုဟ်ကီု နကၠေၚ်မိတ်ဗှ်ေမၞုံသာ် ညံၚ်သာ်မိတ်ပြဝါ်ကီု နက္ဍိုပ်ဗှ်ေကီု အဲသ္ပပူဇဴပၟတ်ယတ်ညိ”  “ဟာဲဗမၞး ဖျုန်ဗှ်ေဂှ် ပွမပူဇဴယတ် ဗန္ဓသကုဏဂှ် အဲသ္ပပူဇဴဂှ် ဒှ်ပပူဇဴဒးရးရ။


ဨဝံပကာရေ−ပက္ကရမြဴဝွံ စၞောန်ထ္ၜးတဴမ္ဂး  “ဟာ်ဗမၞး ဗှ်ေဟွံဂွံကေတ်ဏာ ဂၞကျာ်မဒ္ဒဳဇာလဳတဏှာဇိုန် ကောန်ဝွံသမ္ဘာ  သၟိၚ်ဝေသန္တဝ်ရော”  ဣတိဝစနံ−န်ဂလာန်သာ်။  တဇ္ဇေသိ−စိုန်လၟကောန်ညးစေတရး စမြဗဟေက်ဗမၞးဇူဇကာ ပ္ဍဲကာလဂှ်ရ၊  ဗမၞးဇူဇကာ မိၚ်ဂလာန်လၟဖေက်အဲဂစိုတ်တုဲ ဂလာန်မုသာဟေၚ် ဟီု။  အာဟ−စိုန်ဗမၞးသ္ဂးရ။


“ဘောစေတပုတ္တ၊  ယွံတၠအဲ ပၚ်မိၚ်ဂလာန်အဲဍိက်ညိကၠာအဴ၊ ယြဴဟိုတ်မွဲ ဗမၞးကီု ကလုတ်ကီု တၠပညာတံညးဟွံဂစိုတ် ဟိုတ်ဂှ်ရ ဗမၞးမ္ဂးဂှ် ဒှ်ဟိုတ်ဇာတိပြဲ ဟိုတ်လေပ်ကွတ်ဗိုတ်ပိ ဗေဒၚ်ပန် ဟိုတ်တန်ဒၟံၚ် ပ္ဍဲသဳလ ဟိုတ်ဂှ်ရ ဗမၞး ညးဟွံဂစိုတ်”  ကလုတ်ပၠန်တုန် ဟိုတ်မရၚ်တၠုၚ်ဂလာန်ဗ္စန်ရ အိုတ်ဇန်ညးၜါဝွံ ဟိုတ်ဂှ်ရ ကလုတ်ညးဟဂွံဂစိုတ်ရောၚ်”


“ဨသဓမ္မော၊  မနွံသဘဴသဂွံဂစိုတ်ဗမၞးဂှ်။ သုနန္တနော−ဒှ်သဘဴပဝေဏဳ ဒှ်ကွေတ် ဒ္ဂေတ်တၠပညာတမၠာရ”


“ယွံသၟိၚ်လၟ ညးစေတရး ညးသိဝိရး ဂမၠိုၚ် ကၠုၚ်ကောံမွဲဟာန်ကေုာံရၚ်သ္ကံတုဲ ဒဒှ်သၟိၚ်ဝေသန္တဝ် မသက်ကုဒုဟ်ဂှ် အဲဟီုပ္တေဟ်တုဲ သၟိၚ်ဇၞော် သိရိသဥ္ဇယျ ကီုလေဝ် တၞဟ်နသၟိက်ဂွံညာတ် သၟိၚ်ဝေသန္တဝ် ဒးဂၞပ်တဴရ”


“သၟိၚ်မိ ဂၞကျာ်ဖုဿတဳ မဒှ်ဇွောဝ်ရမတ် မတ်ဂၠုဗပါအာတုဲတြ တၞဟ်နသၟိက်ဂွံညာတ်ဨကရာတ်ဝေသန္တဝ်တုဲ ညးမစကာအဲရောၚ် သၟိၚ်လၟ”  “ယွံသၟိၚ်လၟ ကလၚ်ဂလာန်အဲဍိက်ညိကၠာအဴ ပဝေဏဳတမၠာတမၠာ ဗမၞးရောၚ်ညးမစကာကဵုပကလုတ် လၟုဟ်ဝွံ အဲမဒှ်ကလုတ်ရောၚ် အဲသကေတ်ဖျဴဏာ ကောန်တြုံသၟိၚ်ညိ ဒၟံၚ်သၟိၚ်ဝေသန္တဝ်ယဝ်တၠအဲသတီမ္ဂး မေ−ကုအဲ။  ကထေဟိ−က္ညသၟိၚ်လၟုးဂကဵုအဲညိအဴ” ရဴသာ်ဝွံ ဗမၞးဟီုကဵုလၟကောန်ညးစေတရးပ္ဍဲကာလဂှ်ရ။


ပ္ဍဲကာလဂှ် လၟကောန်ညးစေတရး မိၚ်ဂလာန်ဗမၞးဇူဇကာ သီုကဵုသ္ဍိုက်မၠိုက် ပ္တေဟ်အာတုဲ ဒက်လဗိုန်လဝ်ကၠဵု ဗ္ဒာဲဂၞောၚ်ဂိုၚ်ဖျေံနၚ် ဗမၞးနူကဵုတၞံဆုရ၊ နကဵုထၞးဆုဝးနၚ် လးဒၟံၚ်လဝ်ဗမၞးတုဲ မပ္တံဖျုန်ဒဒဵုသာဲ ဒကောအ်ဖါပ်ဗ္စဗမၞးတုဲ သၟိက်ဟီု ပဋိသန္ဓာရကဵု ဗမၞးဇူဇကာတုဲ ဂါထာသာ်ဝွံ ကောန်ညးစေတရး သ္ဂးပၠန်ရ။


ဗြဟ္မဏေ−ယွံဗမၞးတၠအဲ ဒှ်ကလုတ်ကၠုၚ်ဒုၚ်ဝေသန္တဝ်မ္ဂး ဒှ်သ္ဍိုက်အဲရ၊  သၞာသၠဆုကီု သာဲဒကောအ်ဖျုန်ဒြာဲ ဒဒှ်အဲကဵုတၠအဲရ၊  ဒမံၚ်တၠညးဝေသန္တဝ် ကေုာံကောန်ၜါသမ္ဘာမွဲ ပဒတဴဂှ် ၊  အက္ခိဿာမိ−အဲထ္ၜးကဵုရ” ဇူဇကာပဗ္ဗံခဏ္ဍံ၊ ယၚ်ခဏ်ဇုဇပဝ် မနွံဗၞတ်တြဴစှော်တြဴဂါထာပိုတ် မနွံဗၞတ်ၜါကၠံတြဴစှော်ပန်ပိုတ် အခဝ်မနွံဗၞတ်လ္ၚီကၠံစှ်ၜါအခဝ် နိဋ္ဌိတံပရိပုဏ္ဏံ၊ စိုန်ဍိုက်ပေၚ်တုဲရ။




==၆။   ခဏ်စူဠဝဝဏ္ဏနာ==
လၟကောန်ညးစေတရး ဖါပ်ဗ္စဗမၞးဇူဇကာတုဲ မပ္တံကဵုသာဲဒကောအ် မွဲဟာန်ကေုာံ ဖျုန်ဒြာဲဒဒဵု ဍေံကဵုကုဗမၞးဇူဇကာရ၊  လၟကောန်ညးစေတရး ယိုက်ပ္တိုန်လပုဟ်တဲသတုံတုဲ ဍေံစၞောန်ထ္ၜးဒၞာဲဒၟံၚ်ဗောဓိသတ်ရ။  ဨဝံဝစနံ−န်ဂလာန်မရဴဝွံ။ အာဟ−စိုန်လၟကောန်ညးစေတရးသ္ဂးရ။


“မဟာဗြဟ္မေ−ယွံကလောဗမၞး ယြဴပ္ဍဲဌာန်မွဲ အဿမာပိုတ် သၟိၚ်အိန်နာဲသွဝ်ၜါ မခၞံကဵုဂှ် သၟိၚ်ဝေသန္တဝ်မပဒတဴ မွဲဟာန်ကေုာံကောန်ၜါသမ္ဘာမွဲ၊ တတ္ထ−ပ္ဍဲဌာန်ဂှ်။ တေတေံ တၟံမသုန်မျောၚ်ယောံ သၠုၚ်မတၟုဲတဴ နမြမောဝ်စှ်တၟံဂှ် ဂန္ဓမာဒနပဝ် မဒုၚ်ယၟု ပ္ဍဲဇိုၚ်တၟိဂှ် ဗွဲမတူရူကဵုဒိုဟ်သၟဝ်ကျာဂှ်ရ ကလောဗြီုအာတုဲ။ အဿမာပဒံ−န်အဿမာပိုတ်ဂှ်။ ပဿိဿာဟိ−တၠအဲသ္ဂောံညာတ်ရ”


“မြဟ္မဏ−ယွံကလောဗမၞး  သၟိၚ်ဝေသန္တဝ် ကေုာံဂၞကျာ်မဒ္ဒဳ ပလွေဟ်ခမဳရသိ ဂ္ညိဒၟံၚ်သီု ဒၠောၚ် ဂၠောၚ်စသတ်ဆု ရိုဟ်ဇုက်ကြုက်ပၞဟ် သီုကဵုဒၞံက်မဂြပၟတ်ယတ်တံဂှ် ဒက်သော်ဝန်ဇာတာ လ္တက်သ္ၚာ၊ သၞာံဗြန် သီုပသေက်သ္တိတ်ဒၟံၚ်ပ္ဍဲတိ၊ ဇာတစေဒံ−န်ပၟတ်ယတ် ပတုပ်တဴရဴသ္ၚာပစ္စေဂဗုတ်ကီု နမသန္တိ−ပ္ဍံလ္ၚတ်တဴရ”။


“ဗြဟ္မဏ−ယွံကလောဗြီု။  ဆုပၠန်တုန် မနွံကဵုသာ်လစံက်တၞဟ်ဟ်သာ် မပ္ကၚ်ရၚ်လဝ်သတ်ပ္ကဴ မကမွဲပြကာ။  ဒိဿန္တိ−ပ္ဍံစၞောန်ထ္ၜးတဴရ။ ယွံကလောဗမၞး  တၟံတံဂှ်တုန် မနွံဂုန်သာ်လမ်စံက်ကီု ဍေံတိုန်သၠုၚ်တရဴ အရံက်မတ်ဗြဴကီု။ ဒိဿန္တိ−ပ္ဍံစၞောန်ထ္ၜးတဴရ”။


“ဗြဟ္မဏ− ယွံမမၞး ဆုတံဂှ် မနွံသာ်လမ်စံက် မူယၟုဆုတံဂှ်တုန်ရော၊ မပ္တံကဵု ဆုသ္ၚဴ ဂၞဴကၟီဓနဳ  ကတောဝ်ချေံကွေံဗြီု ဓိတာန် ပြာန် ကြက်လက် ကသံအသုက် ဇုက်ဂၞုအနာၚ် ဂယာၚ်ဗၠာဲဗၠာဲ ကာလကျာသန်ဇျာ မပိုက်ကသဳလမှဳ စလှိုက်ဂရိုက်ဂရာၚ် ကၞာၚ်ကဵုကၞာၚ် ချဳလမ္ၚာဲမူတုပ်ပၟာရော၊ ညံၚ်မၚ်ဗၠာဲ သမုၚ်ၜါ  မသုၚ်သုရာ မတွာ်အာမွဲတရဴ ဗ္ၜူတဴတုဲ ရဴမလှ်ေအာကွာဲကွာဲကီု။   သမ္ပဝေမဓန္တိ−ပ္ဍံလစောတ်လမဝ်တဴရ”။


“ဗြဟ္မဏ− ယွံကလောဗမၞး ပ္ဍဲလ္တူကၞာၚ်ဆုတံဂှ် မပ္တံကဵုဂစေံ တၞဟ်ဟ်သာ် မဍုန်ဒၟံၚ်ဒြီုဒြီုရ၊ မပ္တံကဵုကြဝိတ် သ္ၚိတ်သ္ၚဴကွဴ သာရိကာ ဂံက်ဂါ သ္ဍိကၠီု ဗဂီုစာၚ်ဍာ် မြာ်ထဝ် တဝ်ကၠိုၚ် ဒိုၚ်ပံက် လနေၚ်လစေၚ် စာၚ်ဍာ် စာၚ်ကၠိုက်လိုက်ထောဝ် တ္ၚေက်ထဝ်သဝ်ဝရကာ် ဂဍာ်သၟိၚ်ရာံ ပြောဲကျာ  ပြောဲဗြဲ ဓဇဲဒဇက် ဒေဝတ် တ္ၚေက်ထဝ် သပဝ်တ္ၚေက်လဵု သီုစုံဝက် မနွံရမျာၚ်မဍိုန်ဍောတ်ရေရောတ် စိစောန်ဒလောံဗ္တောန်ရၚ်သ္ကံ ဆံလံပဝ်ကၠုၚ်ပဝ်အာရ”။


“ဗြဟ္မဏ−ယွံဗမၞး။  ယြဴပ္ဍဲဌာန်မွဲ သၟိၚ်ဝေသန္တဝ် ကေုာံကောန်ၜါသမ္ဘာမွဲ သ္ပဒတဴရယဝ်သဒှ်ပ္ဍဲဌာန်တံဂှ် ဆုမနွံကၞာၚ် လကဲစှ်ေဒၟံၚ် ဒဵုဒဵုတိ မနွံလမှဳ ညံၚ်အတှ်ထဝ် လမဝ်ညံၚ်ကဵုသိလ္လာ ကာလကျာသဝ်တ္ၚဲ မဒွံဒးဂးကီုရ၊  မတုပ်တဴရဴလဗၚ်သမုၚ် မသုၚ်သုရာ ရဴမကွာဲလှ်ေကီု၊ ယြဴဇန်တံလ္ၚီု မနွံကဵုလမောၚ်ဂမ္တဴ တွာ်တရဴစိုပ်ဌာန်ဂှ် ဒှ်လဟိၚ်စိုတ် သ္ဍိုက်မၠိုက် ဗွဲမလောန်ဟေၚ်က္တဵုဒှ်ရ”။


“ဗြဟ္မဏ−ယွံဗမၞး။  ဝနေ−ပ္ဍဲဂြိုပ်ဂှ် ဆုမရာၚ်ဆာဲတဴ မပ္တံကဵုကြုက်ပၞဟ်  ကွိတ်ဓိတာန် ကြေၚ်ပိုၚ် ကြေၚ်မတ်ဗြဲ ဇြဲသုံ ဇြဲမှာဘုတ် ဂစွံ တလုဲ ဗ္ဒဝ် တဏထဝ်မၚောဝ်ဗဳဗၠတ်ဆု မနွံကဵုပ္ကဴသတ်လ္ၚဵုတ္ၜတ် လ္ၚဵုဍုဟ် လ္ၚဵုဂတောဲ ဆုမကမွဲပြကာ မနွံကၞာၚ်သတ်ကီု သဝ်ဇဝ် လၟဝ်လ္ၚောဝ် ကၞာၚ်မကျာဲဒၟံၚ် ဒဵုဒဵုတိ မနွံလမှဳ ညံၚ်အတှ်ထဝ် လၟဝ်သာ်မြသၠ ညံၚ်သိလ္လာ ဗၠိုၚ်သာ်လွာ ပၞာၚ်ဗၜန် ရဴညးမဇန်သတပ်လဝ်ကီု၊ သဗ္ဗရုက္ခာသု−န်ဆုဂမၠိုၚ် အိုဿီုဂှ်။  ဝိရောစေန္တိ−ပ္ဍံရာၚ်ဆာဲတဴရ”။


“ဗြဴဟ္မဏ− ယွံဗမၞး ပ္ဍဲဂြိုပ်တံဂှ် မနွံဗြာတ်တၞဟ်ဟ်သာ် မပ္တံကဵုဗြာတ်ဍာ်တှ် ဗြာတ်ထဝ် ဗြာတ်သြန် ဝေရန်ဗြာတ်မ၊ အထ၊ ဆဂှ်ဟသေၚ်ပၠန်တုန် ညးသ္ၚဵုမနွံပၟိက်ကဵုဍာ်သာဲ ပ္ဍဲဂြိုပ်ဂှ် ဗတဝ်သာဲ မသက်ကုၝောံတံဂှ် နတဲဂိုၚ်ကေတ်တုဲ ဘုဥ္ဇတိ−ပ္ဍံပပြဘိုက်ရ”။


“ဗြဟ္မဏ−ယွံဗမၞး။  ဨတ္ထဝနေ−ပ္ဍဲကဵုဂြိုပ်ဂှ် ခါသ္ဂးကြုက်ပၠန်တုန် ကြုက်လ္ၚဵုၜတ် လ္ၚဵုကြံၚ် လ္ၚဵုဍုဟ် အိုတ်ကဵုကြုက်ၜါပြကာ မတုပ်တဴရဴ စဏိန်ၚဴသၠကီု။  အထ−ယာံဆဂှ် ဟသေၚ်ပၠန်တုန် တြဴတြုံမွဲ ကၠုၚ်စိုပ်ပ္ဍဲဂြိုပ်ဂှ် သၟဝ်တၞံကြုက်ဂှ် ဒတဴဒၟံၚ်တုဲ သတ်ကြုက်ဂှ် မနွံကဵုရှ်သာမြမောဝ်ဗွဲမလောန်  ဂဏှာတိ−ပ္ဍံဂိုၚ်လပှ်စရ”။


“ဗြဟ္မဏ− ယွံဗမၞး။ ဝနေ− ပ္ဍဲဂြိုပ်တၠအဲသ္အာဂှ် အသဝ်မွဲ ဗွဲမလောန် က္တဵုဒှ်ကုတၠအဲရ၊ ဒၟံၚ်သၟိၚ်ဝေသန္တဝ် မပဒတဴဂှ် မိပ်ဇြိပ်ရာၚ်ဆာဲတဴ ရဴဂြိုပ်နန္ဒာဝိုန် မစိုန်ဒှ်တဴ ရဴဒၟံၚ်သၟိၚ်အိန်နာဲသွဝ်ၜါကီု”


“အထ−ယာံဆဂှ်ဟသေၚ်ပၠန်တုန်။ ဗြဟ္မေ−ယွံကလောဗမၞး။  အရညေ−ပ္ဍဲဂြိုပ်ဂှ် မပ္တံကဵုပ္ကဴသတ်ဗြဴ ကၠဴတာ စမ္ၚာဓိတာန် ပြာန်ပြဴ ပ္ကဴၜုန်သြာ် မၠဵုဂၠာ် ပ္ကဴဓဇေၚ်အံၚ်ရေၚ် အသုက် ပၞာ်ပြာ်ချီု သီုနန်တေဝှဝ် တၞိၚ်ထဝ် သ္ဇၚ်တောဲဂၞိၚ်ၚုဲအံၚ်မ္ၚုဲ တၚ်ဂွါ သ္ဂာၜုန်နရိက် သဘိက်ဒစုန်ကျာ် ပ္ကဴနာနာပက္ကရ မတုပ်တဴရဴဇမန်သြန် ညးမဇန် သတပ်လဝ်အၚဝ်ရာဲတံၚ်ခေါၚ် ညံၚ်ညးမဇန်မရေၚ်ကီု အိုတ်ကဵုပ္ကဴအိုဿီုဂှ်။ ဒိဿရေ−ပ္ဍံစၞောန်ထ္ၜးတဴရ ကလောဗမၞး”


“ဗြဟ္မေ−ယွံကလောဗမၞး  တၞဟ်ဟ်သာ် ညံၚ်ရဴအကာသဓါတ် သၟန်သၞံၚ်နက်သတ်ကီု။ ကထေန္တိ−ပ္ဍံသ္ဂးတံရ”  “ဗြဟ္မဏ−ယွံကလောဗမၞး။  ဝနေ−ပ္ဍဲကဵုဂြိုပ်ဂှ် မပ္တံကဵု ဍာ်တှ်ကၞိ ဍာ်တှ်ဇၞော် တၞံကတ်ကွေံ ဆုကွေဲ ဗပေၚ်ဇာတ်။  တံရုက္ခံ−န်ဆုဂမၠိုၚ်ဂှ်။ ပုပ္ဖိတာ−စိုန်ကဴတဴရ၊ အထ−ဆဂှ်ဟသေၚ်ပၠန်တုန်။ ဝနေ−ပ္ဍဲကဵုဂြိုပ်ဂှ် မပ္တံကဵု ဆုလတဵု ဇြဲတောန် ဇြဲဒလောန်ချဴ ကလဴဗပိုန် ကိုန်ကှ်ေ ဇုက်ဂၞု ဆုပၞာ်အဂၠဴ သ္ဍဴကလာမက်ကြက်မုက် ဇြဲသုံ။ ဣဒံရုက္ခံ−န်ဆုတံဂှ်။  ပုပ္ဖိတာ−စိုန်ပ္ကဴတဴရ ကလောဗမၞး၊  အထ−ဆဂှ်ဟသေၚ်ပၠန်တုန်  မပ္တံကဵုဆုကသုံ ကသံတၞံ သၠကဝါန် လာန်ဂံက် ဆုဖါ သလာဗဳသၠန် မၚ်ဂၠန်ဆုကၠ  ဗၚ်ယထဍဲ ဗလဲဒဵု ဗလဲကြုၚ် ဂမုၚ်အံၚ်ရေၚ် ဓဇေၚ်အၚ်ဒိုၚ် အိုတ်သဗ္ဗဆုဂမၠိုၚ် မတဴပ္ဍဲဂြိုပ်ဂှ်။  အသညကာလဥတုဝိနေ−ဆဂမၠိုၚ်ဝေၚ်ကၠေံကာလဥတုတုဲ ပုပ္ဖိတာ−စိုန်ဒးကဴတဴလၟိုန်ရ ကလလောဗမၞး”


“ယွံကလောဗမၞး။ ဝနေ−ပ္ဍဲကဵုဂြိုပ်တေံဂှ် ပ္ကဴမဒတုံစှ်ေ နူကဵုတၞံဆုတံဂှ် မတုပ်တဴရဴ ဆံက်မတဴပ္ဍဲဂြာၚ်ကီု။ ဗဟူပုပ္ဖံ၊ ပ္ကဴမဂၠိုၚ်ကဵုသာ်ရ ကလောဗမၞး” ဗြဟ္မဏ−ယွံကလောဗမၞး  ပေါက္ခရဏဌာဏေ− ပ္ဍဲဌာန်မဟဂွံသ္ၚောဲ နူအဿမာပိုတ်ဂှ် ပ္ဍဲကောတ္ထာသတိ မဂပ်ဝ်လဟိၚ်စိုတ်ပူမှ် မၞုံကုကၟာလစ စတုရှ်တုန် ပ္ဍဲကၟာလစဂှ် မၞုံကဵုဒကှ်မသုန်သွာၜါဝုန်ဝေါတ် ကၟတ်လၟာန် ကြုဲကြၚ် ဖကာံဟၚ်ရံ မကမွဲပြကာဂှ်။  စတုပေါက္ခရဿ၊  ကၟာစတုရှ် မပ္ကၚ်ရၚ်လဝ် ရှ်ပန်သာ် မတုပ်တဴရဴ လစပ္ဍဲဂြိုပ်နန္ဒာဝိုန် မစိုန်ဒှ်တဴပြဘိုက် သၟိၚ်အိန် နာဲသွဝ်ၜါ ပြာကတ်ဒၟံၚ် ဍုၚ်သွဝ်တာဝတိံတေံကီု။  သောဘတိ ပ္ဍဲရာၚ်ဆာဲတဴရ”


“အထ−ယာံဆဂှ်ဟသေၚ်ပၠန်တုန်။  သတ်တၠသၞေၚ် မဂၚေၚ် ပ္ဍဲဇရေၚ်လစတံဂှ် မပ္တံကဵုဂစေံကြဝိတ်သ္ၚိတ်သ္ၚဴ ကွဴ သာရိကာ ဂံက်ဂါ ဗဂီုကၠီု ဖဝ်ရဂုတ် ထကောတ် စာၚ်ဍာ် တေဝ်တောတ် အဘဴ မပ္တံကဵုဂစေံပြောဲကျာ ပြောဲဗြဲဓဇဲဓမာတ် စာၚ်ဍာ် စာၚ်ကၠိုက် လိုက်ထောဝ် ဝနေ−ပ္ဍဲကဵုဂြိုပ်ဂှ်။  ဝေဒယန္တိ−ပ္ဍံဂြဴလလောၚ်တဴရ”


“အထ−ယာံဆဂှ်ဟသေၚ်ပၠန်တုန် ပ္ဍဲကၟာလစဂှ် မၞုံကျာမပိုက်ကၠုၚ်နူသမၠုၚ်ကျာသၟဝ်ကျာဗၟံက် ပလိုတ် အိုတ်ဒိုဟ်ပန်ဂှ် ဝါယန္တိ−ပ္ဍံပိုက်တဴရ”


“အထ−ယာံဆဂှ်ဟသေၚ်ပၠန်တုန်။  ပြဟ္မဏ−ယွံဗမၞး နူကဵုထိုက်သ္ဂေဟ်ကသဝ်ထကှ်ပြဟ်စှ်ေတုဲ မတ္ၜန်တ္ၜောဲတဴ ညံၚ်ဖုန်သၞာခေါဇဴ ညးမလးလဝ် ပ္ဍဲအဿမာပိုတ်ကီု”  “ယွံကလောဗြီု ကမာလစဂှ်ပၠန်တုန် မပ္တံကဵုစရၚ်ဇၞော် စရၚ်ဍောတ် လမာန်ဇၞော် လမာန်ဍောတ် ဝုန်ဝေါတ်သွာ ဥပဵုမနွံကဵုဍာ်ညံၚ်သာ်မြ လစမဂပ်ဝ်လှိၚ်စိုတ်ပူမှ် ကလောဗြီု သ္အာသ္ဂောံညာတ်ရ။  ဨတ္ထပေါက္ခရနေ−ပ္ဍဲကဵုကမာလစ စတုရှ်ဂှ်ပၠန်တုန် မပ္တံကဵုကၞု ကၠဴ ၚုယ် က ဂတာံ ၜိုပ်ဝၚ် ၜိုပ်မေ အဒါဂြိုပ် ဗဟူ၊ ဗွဲမဂၠိုၚ်သန်ရ။ ကလောဗမၞး”


“ဆဂှ်ဟသေၚ်ပၠန်တုန် ပ္ဍဲလဝါလကိုန်တံဂှ် မပ္တံကဵုဍာ်သာဲ တၚ်လာဲ ဍာ်တှ်ကၠေၚ်ဗဝုတ်။  သေဝန္တိ−ပ္ဍံဇွောဝ်တိတ်ရ။ ဗဟူရဿံ−ဂၠိုၚ်ကုရှ်သာသန်ရ ကလောဗမၞး”


“ဗြဟ္မဏ− ယွံကလောဗမၞး။  ဝနေ−ပ္ဍဲဂြိုပ်ဂှ် မြမောဝ်မဂၠိုၚ်ကဵုသာ် ဂပ်ဝ်ထိုၚ်သး မပ္တံကဵုပ္ကဴသ္ၚေံ သ္ၚိတူဓဇေၚ် အံၚ်ရေၚ်ဇုက်ဂၞု စမ္ၚ သ္ဇၚ်ထောဲ လပေါဲဓိတာန် မနွံကဵုဇဝ်ကသဝ် ထိုက်ထာၚ် မောဝ်လမှာဲအာ ဇၟာပ်သွာၚ်အနုဒိုဟ် ပြာကတ်တဴရ၊  ဇန်အဂန္တုက ကၠုၚ်စိုပ်ဌာန်ဂှ် နမြမောဝ်ပ္ကဴတံဂှ်၊ ပမောဒိဣဝ−ရဴမထီုဗးလဝ် အတ္တဘဴဇကုကီုကလောဗမၞး။ ဘိမ္မရာ− ၚ်ထိုၚ်သာဲတံဂှ်။ အဘိနာဒိတော−စိုန်ဇာပ်ဟုပ်ဗိုၚ်ဒၟံၚ်ရ”


“မြဟ္မဏ−ယွံဗမၞး။  ဨတ္ထပေါက္ခရဏေ−ပ္ဍဲကၟာလစစတုရှ်ဂှ် ဍာ်မနွံအရံၚ် ညံၚ်သာ်မတ်မြ သာံဖြာဏဳကီုပေၚ်သူလးဒၟံၚ်ကဵုသြၚ် အိုတ်ကဵုဂစေံဂမၠိုၚ် တၞဟ်ဟ်သာ် အိုဟ်တၟိုဟ်တဴ ကေုာံ စုံဖဝက်။ ပကုဇ္ဇိတော−စိုန်ဂြဴလလောၚ်တဴရ”


“ဆဂှ်ဟသေၚ်ပၠန်တုန် မပ္တံကဵုဂစေံ ဓဇဲဓမာတ် စာၚ်ဍာ် စာၚ်ကၠိုက်လိုက်ထောဝ် ဗဂေါဝ်ဖဝ်ရဂုတ် ဝုတ်ဒိုဟ်ကၟာလစပသ္ၚိသပေါဲ ပ္ဍဲသြၚ်ကၟာဂှ်ရ။ ဨတ္ထအဿမဋ္ဌာနေ−ပ္ဍဲဌာန်မဟဂွံသ္ၚောဲနူလစဂှ် အဿမာပိုတ် ဨကရာတ်ဝေသန္တဝ် တၠဂၟံၚ်သဒ္ဓါသီုကောန်ၜါသမ္ဘာမွဲ ပလွေဟ်ခမဳရသိတုဲ သီုဒလောၚ်ပရှ်ေ ဒၟံၚ်ပသဲဂြပၟတ် ယတ်ဒက်သော်ဝန်ဇာတာ သၠောံသ္ၚာသၞာံဗြန် သီုပသေက်သတိက် လ္တူတိလျးသၞပၟတ်ယတ် မတုပ်တဴရဴသ္ၚာ ပစ္စေဂပုတ်ကီု။ ဝန္ဒိယ−စိုန်လ္ၚောဝ်တဴ” လၟကောန်ညးစေတရး စၞောန်ထ္ၜးတရဴဒၟံၚ်သၟိၚ်ဝေသန္တဝ်မဒၟံၚ်တုဲ ဗမၞးဇူဇကာ သ္ဇုၚ်သ္ဍိုက် လၟကောန်ညးစေတရး သၟိက်ပ္တန်ပအာ ပဋိသန္ဓာရတုဲ နဂါထာသာ်ဝွံသ္ဂးရ။


သာ်ဝွံ ဗမၞးဇူဇကာသ္ဂးရ၊ ဗမၞးဇူဇကာသ္ဂးရ၊  “ဘောစေတပုတ္တ−ယွံသၟိၚ်လၟကောန်ညးစေတရးမပ္တံဒကောအ်သာဲ ဖျုန်ဒြာဲဒဒဵု တၠအဲကဵုကုအဲတုဲရ ဒြပ်အဲပၠန်တုန် မပ္တံပုၚ်မောဝ်နာဍူကွာၚ် မနှဴကေုာံသ္ကဝ်တၚ်လာဲကီု ကွာၚ်ဂြိုဟ်ပြေၚ်ကီု မြဳနာဍူဇွောံ ဇွောဝ်တံဂှ် အဲသရပ်ဖဍပ်နၚ် အဲသကဵုပၠန်ရ” တံသုတွာ စေတပုတ္တောအာဟ−လၟကောန်ညးစေတရး ဂွံမိၚ်ဂလာန် ဗမၞးဇူဇကာတုဲ သာ်ဝွံသ္ဂးပၠန်ရ။


“ဘောဗြဟ္မဏ−ယွံကလောဗမၞး  မပ္တံ ဇွောံဇွောဝ်တၠအဲ မကဵုကုအဲဂှ်၊ နဣစ္ဆတိ−ပ္ဍံအဲဟွံဒးဂၞပ်ရ၊ တၠအြကေတ်ဏာရ၊ ယထာသုခံ−အတိုၚ်တသိုက်စိုတ် တၠအဲဂှ်။ ဂစ္ဆာဟိ−သြဝ်တၠအဲအာရ”။


“ဗြဟ္မဏ−ယွံဗမၞး ရဴမနွံလၟာ်ဇိုၚ်ညးမွဲ ဗွဲမတူရူကဵုဂတမုက် အာဒ္ဂူကဵုအဿမာပိုတ်ရ။ တတ္ထ−ပ္ဍဲအဿမာပိုတ်ဂှ် ဣသိမွဲ မဒုၚ်ယၟု အစ္စုတတာပဝ် မနွံၚေက်မဂွု သ္အးအတ္တဘဴ မလၟုဲလၟေက်တဴကေုာံ လက်ကၠိုက်ခနှိက်တိ ပလွေဟ်ဗမၞး သီုဒလောၚ်ပရှ်ေသစ္ဆု ဒၞံက်ပသဲဂြပၟတ်ယတ် လ္တက်သၞာံဗြန် သီုပသေက်သတိတ်တဴပ္ဍဲတိ သၞပၟတ်မတုပ်တဴရဴ သ္ၚာပစ္စေဂဗုတ်။  စန္ဒိယျ−ပ္ဍံလ္ၚောဝ်တဴရ။ တၠအဲအာတုဲ ဆဵုဣသိဂှ် သၟာန်ဣသိဂှ်တုဲ ဣသိဂှ် သ္ဂးကဵုကလောဗမၞးရ။


ဘိက္ခဝေ−ယွံခမဳအရှန်ၜါစှော်လ္ၚီ၊  ဗမၞးဇူဇကာ မဒှ်ဒတောဝ်တၞောဝ် ဗမၞးအဆက်အဆက် ဗဒက်သိုန်ကဵုလၟတုဲ ဗွဲဒိုဟ်တရဴ ဣသိအစ္စုတတာပဝ်ဂှ်။ ဥဂ္ဂဟစိတ္တော−သီုမအိုတ်တၟိုဟ်စိုတ်ဗွဲမလောန်ဂှ်၊ ပက္ကမိ−စိုန်ဗမၞးစ္ဍးအာရ။


စူဠဝဏ္ဏခဏ္ဍံ−န်ခဏ်သးဠဝဏ်။ တေတ္တိံသာဂါထံ−ဂါထာမနွံဗၞတ် ပိစှော်ပိဂါထာ၊ ဒွတ္တိံသသတာဏိပဒံ−ပိုတ်မနွံဗၞတ် ကၠံပိစှော်ၜါပိုတ်။ ဆပညာသ သဟဿဏိအက္ခရံ−အခဝ်မနွံဗၞတ် လ္ၚီမသုန်စှော်တြဴအခဝ်။ နိဋ္ဌိတံ ပရိပုဏ္ဏံ−စိုန်ဍိုက်ပေၚ်ဆဝွံရ။



==၇။   ခဏ်မဟာဝနဝဏ္ဏနာ==
ဘိက္ခဝေ−ယွံခမဳအရှန်ၜါစှော်လ္ၚီ၊ ဗမၞးဇူဇကာ ဂွံမိၚ်ဂလာန်မပ္ညုၚ်လၟကောန်ညးစေတရးတုဲ အာစိုပ် ဣသိအစ္စုတတာပဝ် သီုမအိုတ်တၟိုဟ်စိုတ်ဗွဲမလောန်က္တဵုဗဒှ်တုဲ ဗမၞးဇူဇကာ ဟီုပ္တုန်ပအာပဋိသန္ဓာရ၊  ကုဣသိအစ္စုတတာပဝ် ပ္ဍဲကာလဂှ်ရ။


“ဘောတာပဿ−ယွံနာဲပိုဲတၠရသိ။ ဝနေ−ကုနာဲပိုဲ မပဒတဴပ္ဍဲဂြိုပ်တွံ။ ကိဥ္စိကုသလံ−မစိုန်ဒှ်တသိုက်စိုတ်ညိဟာ မသက္ကုအန္တရာဲ မစိုန်ဒှ်ကုတၠအဲညိဟာ၊ တၠအဲမဂၠာဲၚဳသစ္ဆုလၟုဟ်လၟတ် မစိဂွံဗျဳဗျာပ်ညိဟာ။  ဗဟူ−မစိဂၠိုၚ်ကဵုနာဲပိုဲညိဟာ။ အထော−ဆဂှ်ဟသေၚ်ပၠန်တုန် မပ္တံကဵုဂၟိတ်ပၠာ ဇၚ်ရာဲ အန်တဴကုနာဲပိုဲညိဟာ၊ ဝနေ− ပ္ဍဲဂြိုပ်မတ္ၜန်တ္ၜောဲတဴ ကေုာံကၠဗြန် ဇာဒိသိုၚ် မပ္တံကဵုသတိဂမျိဂမ္တာန်တံဂှ် မစိ ဟဂွံစၞောန်ထ္ၜး ကုတၠအဲညိဟာ” တံအတွာ တာပဿော  အာဟ။ တံဝစနံ−န်ဂလာန်မၞးဂှ်။ သုတွာ−ဂွံမိၚ်တုဲ။  ကာပဿော−ၚ်တၠရသိအစ္စုတတာပဝ်ဂှ် သွာဟ−စိုန်သ္ဂးပၠန်ရ။


နဂလာန်သာ်ဝွံ ဣသိအစ္စုတတာပဝ် သ္ဂးကဵုဗမၞးဇူဇကာရ။ “ဗြဟ္မဏ−ယွံကလောဗမၞး ပိုဲမပဒတဴ ပ္ဍဲဋ္ဌာန်ဝွံဂှ် ဒှ်ဒၟံၚ်တသိုက်စိုတ်ရ ပိုဲဟွံမွဲကဵုအန္တရာဲရ။  မပ္တံကဵုသစ္ဆုရိုဟ်ဇုက် ကြုက်ပၞဟ် ဂွံဗျဳဗျာပ် မဂၠိုၚ်တဴကဵုပိုဲရ”  “အထော−ဆဂှ်ဟသေၚ်ပၠန်တုန် မပ္တံကဵုဂမိတ်ပၠာ ဇၚ်ရာဲ သတ်ဇမၠိၚ် ဇကုဇမၠေံဇကုတံဂှ် အန်တဴကဵုပိုဲရ ကလောဗမၞး”  “ဝနေ−ပ္ဍဲဂြိုပ်မတ္ၜန်တ္ၜောဲတဴကေုာံသတ်ဂမျိဂမ္တာန်တံဂှ် ဟဂွံစၞောန်ထ္ၜးကဵုပိုဲရ”  “ယွံကလောဗမၞး ပိုဲမပဒတဴ ပ္ဍဲအဿမာပိုတ်ဝွံ လုကဴထပှ်ဂိတု မဂၠိၚ်သ္ၚောဲ မပ္တံကဵုပရိုက်မွဲမွဲ မဟဂွံလှိၚ်စိုတ် ပူမှ်မ္ဂးဂှ် ။ နာဘိဇာနာမိ−ပ္ဍံဟွံဒးတီရ”


“ဗြဟ္မဏ−ယွံကလောဗမၞး တလုၚ်တၠအဲမကၠုၚ်ဝွံ တလုၚ်ဝွံဆာဲသန်ရ။  အထော−ဆဂှ်ဟသေၚ်ပၠန်တုန် တလုၚ်တၠအဲဝွံ ဟွံဂွံသ္ၚောဲ ယွံကလောဗမၞး တၠအဲ မနွံမုက္ခဝါ ထမှိက်မဆာဲ ဇိုၚ်တၠအဲ မလၟုဲလၟေက်တဴ ကေုာံလက်ကၠိုက် ခနှိက်တိ။ ပက္ခယဿု−သြဝ်တၠအဲ ကြဴဇအးကၠေံညိရ”  “ယွံကလောဗမၞး သစ္ဆုမပ္တံကဵုမုက် သတ်ဗၠတ် သတ်ဣဥူ မ္ၚူမ္ၚ သတ်ဗၚ်ယ သတ်ချ လမုတ္တ လကီုလကံ စမ္မလံ ကဏေံမေကၞုဲ တၠုဲကဏေၚ် ကြေၚ်ဇမ္မရှ် ပၞဟ်ဗ္ဒဝ်ဇုက်ကြုက်ထဝ် သ္ဂာသစ္ဆုတံဝွံ ညံၚ်ညးမဖျုၚ်လဝ်ဍာ်သာဲ တၚ်လာဲကီု ဒၞာဲမဍုဟ်လေဝ်ဍုဟ် ဒၞာဲမတ္ၜတ်လေဝ်တ္ၜတ် ရုဲစှ်ဂၠဟ်တုဲ၊  ဘုဥ္ဇာဟိ−သြဝ်ပပြဘိုက်ရ”  “ယွံကလောဗမၞး တၠအဲစသစ္ဆုတံဂှ်တုဲ ဍာ်ဝွံ သၟိက်သုၚ်ရ။ လ္ပသုၚ်ဂၠိုၚ် ဍာ်ဝွံဇွောဝ်တိတ်နူဗပါ် ဂၞဴတၟံတ္ၜိုဟ်သ္တိုတ်လောန်သန် အဲမရၚ်တၠုၚ်ရောၚ်၊ ပိဝါဟိ−သြဝ်ကလောဗမၞးသုၚ်ရ”။


သာ်ဝွံ ဗမၞးဇူဇကာသ္ဂးရ။ “ဘောတာပဿ−ယွံနာဲပိုဲတၠရသိ သဗ္ဗသစ္ဆု ရိုဟ်ဇုက်ကြုက်ပၞဟ်အိုဿီု နာဲပိုဲရၚ်တၠုၚ်သၚ်ရိုဟ် အဲဍိက်တုဲရ။ တာပဿ−ယွံရသိ ဨကရာတ်ဝေသန္တဝ် မစိုန်ဒှ်တဴကောန်သၟိၚ်ဇၞော် သိရိသဥ္ဇယျဂှ် ဒဒှ်ညးဗက်ပ္တိတ်ကၠေံနူရးဂှ် အဲဍိက်သၟိက်ဂွံညာတ်ဣတေံညိ အဲဍိက်မ္ဒးကၠုၚ်စိုပ်နာဲပိုဲရောၚ်အဴ”  “ယွံနာဲပိုဲတၠရသိစၟတ် ယဝ်နာဲပိုဲ သတီမ္ဂး။ မေ−ကုအဲ။ ကထေဟိ−သြဝ်နာဲပိုဲ ဂးကဵုအဲဍိက်ညိအဴ”။


“ဗြဟ္မဏ−ယွံတြုံဗမၞး တၞဟ်နနွံပၟိက်ကဵုဓဝ်ကုသဵုတုဲ တၠအဲမိက်ဂွံညာတ်သၟိၚ်ဝေသန္တဝ်ဂှ် တၠအဲဟွံဂွံကၠုၚ်ဟသေၚ် တၠအဲသ္အာတ်ဂၞကျာ်မဒ္ဒဳ မကၠောန်ၜိုတ်ကဵုတၠသ္ၚိတန်ဒှ်ရ၊  ဆဂှ်ဟသေၚ်ပၠန်တုန် သၟိၚ်ဝေသန္တဝ်တုန်လေဝ် မပ္တံကဵုထဝ်သြန် ဒြပ်ကသပ်ညိညဟမွဲတုဲရ၊  နတြဴမကၠုၚ်ဋ္ဌာန်ဂြိုပ်ဇမ္ၚောဲဝွံ ဟသေၚ်တၠအဲသ္အာတ်ကောန်ၜါ ဇာလဳကဵုကဏှာဇိုန်မတန်ဒှ်ရ။ နစၟတ်သမ္တီပိုဲသာ်ဝွံဂှ် ဟဂွံယောၚ်ရ ကလောဗမၞး” ဗမၞးဇူဇကာ မိၚ်ဂလာန်ဣသိအစ္စုတတာပဝ်တုဲ သာ်ဝွံသ္ဂးရ။


“ဘောတာပဿ−ယွံနာဲပိုဲတၠရသိ သာ်ဂှ်ဟသေၚ် နာဲပိုဲလ္ပဟီုသာ်ဂှ်ညိ၊ ယာံရနာဲပိုဲဟီစၟတ်သာ်ဂှ် အဲပၞတ်ရအဴ၊  သဘဴပိုဲဗမၞးဝွံ မသ္အးကုသဳလရောၚ် အဲဍိက်ဝွံဂှ် သၟိက်ညာတ်အရဳဂွံဒဒှ်ေယှ်ကုအရဳတုဲ ဂွံဒြီုဟီုဂလာန် ဓဝ်မြၚ်တၠုၚ်ကဵုဒတုဲမြမောဝ် တသိုက်သွဝ်နိဗ္ဗာန်ရောၚ်” “မွဲသာ်တုန် ဣတေံမစာ်စ္ဍးအာလုကဴကာလမလံတုဲရ အဲဍိက်ဟွံဂွံညာတ်ဣတေံမွဲလှ်ေ ယဝ်ရနာဲပိုဲတီဒၞာဲဒၟံၚ် ဣတေံစၟတ်ရ ယဝ်သဒှ်၊ မေ−ကုအဲ။ ကထေဟိ− သြဝ်နာဲပိုဲဂးကဵု အဲဍိက်ညိရအဴ” တၠရသိ အစ္စုတတာပဝ် မိၚ်ဂလာန်ဗမၞးဇူဇကာတုဲ ပတှ်ေအာရ။


“ဗြဟ္မဏ− ယွံကလောဗမၞး အဲထ္ၜးကဵုဒၟံၚ်ဝေသန္တဝ်ရ၊ ဗၞးမွဲဗ္တံ တၠအဲပဒတဴဒၞာဲဝွံကၠာရ” ဂးတုဲ တၠရသိသိဂိုၚ်လဝ်ဗွဲဗ္တံ တရိုပ်ဗ္စဗမၞးရ၊ ယးဂတုတၠရသိ ယိုက်စၞန်တဲသတုံတုဲ ထ္ၜးကဵုဒၟံၚ်ဗောဓိသတ်တြုံတၠပါရမဳရ။


“ဗြဟ္မဏ−ယွံကလောဗမၞး  တေတေံတၟံမွဲ မတၟုဲတဴနကဵုမြမဝ်တၟံဂှ် မဒုၚ်ယၟုတၟံဂန္ဓမာဒနပဝ်ရ၊ ပ္ဍဲဇိုၚ်တၟံဂှ် ဗွဲမတောရောကဵုဒိုဟ်သၟဝ်ကျာ်ဂှ်။ ဂစ္ဆ−ကလောဗမၞးက္ညအာရ”  “ယြဴပ္ဍဲဌာန်မွဲ အဿမာပိုတ် သၟိၚ်အိန်နာဲသွဝ်ၜါ မခၞံကဵုဂှ် မွဲဟာန်ကေုာံကောန်ၜါသမ္ဘာမွဲ မပဒတဴဌာန်ဂှ်ရ။ ဂန္တာ−ပြာပ်အာတုဲ။ ပဿတိ−ကြက်ဂွံညာတ်ရ”


“ဗြဟ္မဏ−ယွံကလောဗမၞး သၟိၚ်ဝေသန္တဝ် ပလွေဟ်ခမဳရသိ ဒက်သော်ဝန်ဇာတာ သီုဒလေၚ်ပရှ်ေ ဒလောၚ်ဂၠောၚ်သစ္ဆု သီုဒၞံက်ပသဲဂြပၟတ်ယတ် လ္တက်သၞာံဗြန်  သီုပသေက်သၞပၟတ်မတုပ်တဴရဴသ္ၚာပစ္စေဂဗုတ်၊ သမဿန္တိ−ပ္ဍံလ္ၚောဝ်တဴရ”


“ဗြဟ္မဏ−ယွံကလောဗမၞး ဆုမတဴ ဇရေၚ်တၟံတံဂှ် မနွံသာ်လမ်စံက် မပ္ကၚ်ရၚ်လဝ်သတ်တၞဟ်ဟ်သာ် မသၠုၚ်တဴရဴ အရံၚ်ဂၠံမတ်ဗြဴကီု။ ဒိဿန္တိ−ပ္ဍံစၞောန်ထ္ၜးတဴရ”  “မပ္တံကဵုဆုအဂၠဴ သ္ၚဴဒေဝဒါ ကလာမက်ကြိက် လကံ စမ္မလံ ဓိတာန် ပြာန်ဗြီုဗြီု ဗြံကသံဓနဳလံက်ညဳ  ကၞုဲယာံ ဆုကတောဝ်ချေဴ ကွေံဒယာၚ် ဆုသြာန် အံၚ်ရေၚ် လၟေၚ်ဆုအိုဿီုတံဂှ် ကာလမ္ဒးလဗိုက်ကျာ ပိုက်ဂရိုက်ဂရာၚ် ကၞာၚ်လဟုဲ တၟုဲတဴရဴမၚ်ဗၠာဲသၟုၚ်ၜါ မသုၚ်သူရာဗ္ၜူတုဲ မကွာ်မွဲတြဴ ရဴမကွာ်လှ်ေအာကွာဲကွာဲကီု ညေံညံ လစေံ လစံက်ဒၟဴၚ်ရ”။


“ယွံကလောဗမၞး ပ္ဍဲတၞံဆုတံဂှ်ပၠန်တုန် ဂစေံနာနာပက္ကရ မပဒတဴပ္ဍဲဆုဂှ် ဗရုတၞဟ်ဟ်သာ် မပ္တံကဵုဂစေံကြဝိတ် သ္ၚိတ်သ္ၚဴတွဴသာရိကာပူဇွာ စာၚ်ဍာ် မြာ်ထဝ် ဖဝ်ရဂုတ်၊ ဂစေံတံဂှ် မိပ်စိုတ်မှောဝ်ဇာ နူဆုဝွံ ကၠောံဆုတေံ နူဆုတေံ ကၠောံဆုဝွံ။ သမ္မတန္တိ−ပ္ဍံဍုန်တဴအိုတ်ရ”


“အထ− ဆဂှ်ဟသေၚ်ပၠန်တုန် မိၚ်ကျာ်ပိုက် ကသဳသၠကၞာၚ် မုစလိန္နတံဂှ် သ္ကိုပ်ဂြိုပ်ရာၚ်ဆာဲတဴရ၊  မပ္တံကဵုပ္ကဴဓဇေၚ်သာ်ထဝ် တဝ်သွဝ်စမ္ပာ၊  စမ္ၚာသ္ဂာဇုက်ဂၞု၊ ဆုကြက်စၠန် ဝနေ၊ ပ္ဍဲဂြိုပ်ဂှ်။ သောဘတိ−ပ္ဍံရာၚ်ဆာဲတဴရ။ နကဵုမြမောဝ်ပ္ကဴတံဂှ် ယြဴပူဂဵုမွဲ ဗၞတ်ဗွဲဗ္တံကီု သ္ဂောံစရှ်ဝက်မ္ဂး လုကဴမွဲဂိတုဟေၚ် မြမောဝ်ဂှ် ဟဂွံဟဲအာဟေၚ်”


“ယွံကလောဗမၞး မပ္တံကဵုယန်လမ်စံက် ယန်ဗ္တာၚ် ယန်တၟံ။ ပုပ္ဖိတာ−စိုန်ကဴဒၟံၚ်လၟိုန်ရ။ မပ္တံကဵုသစ္ဆုပ္ကဴဆု ပ္ဍဲကာလကီု မ္ၚးကာလကီု သောဘတိ−ပ္ဍံရာၚ်ဆာဲတဴဟေၚ်။ ဆဂှ်ဟသေၚ်ပၠန်တုန် ဇန်တံမပြာပ်အာစိုပ် ဌာန်ဂှ်တုဲ နမြမောဝ်ပ္ကဴ  ပ္ဍဲကၞာၚ်ဆုတံဂှ် မဒှ်တဴလှိၚ်စိုတ် အိုဟ်တၟိုဟ်စိုတ်ဗွဲမလောန်က္တဵုဒှ်ရ”


“ဆဂှ်ဟသေၚ်ပၠန်တုန်။ ဘိမ္မရာ၊ ၚ်ထိုၚ်သာဲတံဂှ် ပုပ္ဖဂန္ဓေန၊ နမြမောဝ်ပ္ကဴ၊ ဗွဲတွဳဗွူဂှ်။ အဘိနာဇိတာ−စိုန်ဇာပ်တဴဗွဲမလောန်ရ။ ယွံဗြဟ္မဏ−ပ္ဍဲဇရေၚ်လစဂှ် သပဳပိ မွဲမွဲတၞံမနွံသတ်ဍေံတၟာနုၚ်ဓရဳသပဳၜါ မနွံတၟာဖံသိၚ်္ဃိုဝ် သပဳပိညးမတဵုလဝ်သာ်ဂှ်ရ”


“ဗြဟ္မဏ−ယွံဗမၞး  ပ္ဍဲလစ မုစလိန္နဂှ် မပ္တံကဵုရာဲခါလသိုန် ဗကေတ်ဗ္တာၚ်မဂၠိုၚ် မပ္တံကဵုပ္ကဴဓဇေၚ် သကံက် လဒုံ ဟံၚ်ရံလစံၚ် ပူသွာ၊  ဗကာံဗကေတ် ဗ္တာၚ်တံဂှ် ညးညာတ်တုဲ ဂပ်ဝ်ၜှ်လပှ်ဟေၚ်။  အထ−ဆဂှ်ဟသေၚ်ပၠန်တုန် မပ္တံကဵုအပိုဟ်ဗကေတ်ဗ္တာၚ် စတ္တမူ ခၟာဝ်၊ ဂၠဴ ပ္ကဴ လပေါဲနန်ထေဝ်၊ အဝ်သွဝ်နန္ဒသြဳ အသုက်ဇုက်မိတ်လတိ။ ဗဟူ−ဂၠိုၚ်သန်ရ”


“အထ−ဆဂှ်ဟသေၚ်ပၠန်တုန် မပ္တံကဵုကာပ်ဗကေတ်ဗ္တာၚ် ခ္ဍၚ်သာန် ခ္ဍၚ်ရာဇဳဝှာ ဇုက်ဂၞုဂမုၚ်ဆု ဂမုၚ်ဇုက် အသုက်တၠာဲ လၟာဲတမၞာတ်က္ၜၚ် ဇဳသဒိုပ်မၠဵုဒကှ်ဂၞိၚ် လတိၚ်ဂြိုပ်။ သောဘတိ−ပ္ဍံရာၚ်ဆာဲတဴရ”


“အထ−ယာံဆဂှ်ဟသေၚ်ပၠန်တုန် ပ္ဍဲသြၚ်လစမုစလိန္ဒဂှ် မပ္တံကဵုဆုကွေဲလံက်ညဳ ဗဳဗြဲကွိတ်ထဍြ သတ်မုက် သတ်ဗၠဟ် ဣဥူမၚူဗၚ်ယ ပြက်ခ ကန်ဏိကာ စမ္ပာသ္ဂာ ၜုန်သြာ်ဂၠာ် ၜိုန်နရိက် သဘိက်ပ္ကဴထဴ ဆုတံဂှ် ပ္ကၚ်ရၚ်လဝ်အသဝ်ပ္ကဴ ရဴညးမထိုၚ်လဝ်ဇာထဝ်ကီု၊ ဒစၚ်ဗ္ၜၚ်မတုပ်တဴရဴ သၞပၟတ်ကီု၊ ဒိဿန္တိ−ပ္ဍံစၞောန်ထ္ၜးတဴရ”


“အထ−ဆဂှဟသေၚ်ပၠန်တုန် အိုတ်ကဵုဆုအိုဿီုမက္တဵုဒှ် ပ္ဍဲတိဍာ်။  ဒိဿရေ−ပ္ဍံစၞောန်ထ္ၜးတဴရ။  ဨဝံ−ရဴဝွံ။  အသဝ်လစ မုစလိန္ဒ မဂပ်ဝ်လှိၚ်စိုတ်ပူမှ် ဟိုတ်လစဂှ်မနွံကဵုဍာ်မဂၠိုၚ် မဟၟဲကဵုအဝဲအိက်ၚာ်သွိသွန် မနွံကဵုဍာ်မသ္ဇိုၚ်သ္ဇောဟ်ရ။  မုစလိန္ဒန မေနသရော၊ လစမုစလိန္ဒ မဂွံယၟုရောၚ်”  “အထ−ဆဂှ်ဟသေၚ်ပၠန်တုန် ပ္ဍဲလစမုစလိန္ဒဂှ် သတ်ဇိုၚ်ၜါ သတ်ဇိုၚ်ပန် သတ်ဟမွဲကဵုဇိုၚ် မဂၚေၚ်တဴဂၠိုၚ်ကဵုသာ်ရ၊ မပ္တံ ဂတာံ၊ ကၞု၊ ကကၠဴ၊  ကဍာ်၊ ကဗၞာံ၊ ကကြၚ်ထဝ်၊ ကသ္ကံ၊ ကဝဲ၊ ကသ္ပာ၊ ကဒြၚ်ဗှ်၊ ကကၠိုၚ်၊  ကဇၞောဝ်၊ ဒွိ၊  ကၞုဟ်၊ ကၠဴ၊ ဗလီု၊ ဒကောတ်၊ ထဍော်တံဂှ် ဗဟူ ဂၠိုၚ်သန်ရကလောဗမၞး”


“ဆဂှ်ဟသေၚ်ပၠန်တုန် မပ္တံကဵုသာဲဍောတ် သာဲဇၞော် သာဲဂမြၚ် သာဲမသက္ကုၝောံတံဂှ်။ ဗဟူ− ဂၠိုၚ်သန်ရ”


“အထ−ဆဂှ်ဟသေၚ်ပၠန်တုန် မပ္တံကဵုကောန်မေံဗၞၚ် ဗဳယၚ် ၜုန္နရိက် သဘိက်ကေဟ်ဒမိဟ်တမၞမအဳဇဳဇၟက် တမၞတ် တမၞတ် ကဝါန်တံဂှ်။ ဗဟူ ဂၠိုၚ်သန်ရ ကလောဗမၞး”


“ဆဂှ်ဟွံသေၚ်ပၠန်တုန် မပ္တံကဵုမၠဵု ကၠံထပ် ဇုက်ဂၞု ဥသဳကမ္မရူ ကမ်ညာန်အဂၠဴ သ္ၚဴဒေဝဒါ ကလာမက်ကြက်မြာ်စှ် ပၞဟ်ဇုက် ကြုက်ဇဳဇၟတ်၊ ကတ်ချောဲ ဝုန်က တဟၚ်ဒြၚ်တံဂှ် ဇၟာပ်ဇန်အဂန္တုက မတွာ်တြဴ ရဴညး မတၟာဲကော်လဝ်ကီု ယာံရဃာန ဝိညာန် ဒွံမြမောဝ်တံဂှ် ရဴမဒှ်လဟိၚ်စိုတ်ဗွဲမလောန်ရ။


“ဗြဟ္မဏ−ယွံဗမၞး သၟိၚ်ဝေသန္တဝ် တြုံလၟောဝ်ကျာ် ပ္ဍဲအဿာမာပိုတ် သၟိၚ်အိန် နာဲသွဝ်ၜါ မခၞံကဵုမွဲဟာန်ကေုာံကောန်ၜါသမ္ဘာမွဲ ပဒတဴပ္ဍဲဋ္ဌာန်ဂှ် ဣတေံပလွေဟ်ခမဳရသိတုဲ သီုပရှ်ေဒၠောၚ်ဂၠောၚ်စသစ္ဆု ဒၞံက်ဂြပၟတ်ယဝ်သၠောံလ္တက်သၞာံဗြန် သီုပသေက်ရ၊  သၞပၟတ်မတုပ်တဴရဴသ္ၚာပစ္စေဂဗုတ်ကီု။  နမဿန္တိ−ပ္ဍံလ္ၚောဝ်တဴရ။


“ဗြဟ္မဏ−ယွံဗမၞး ဂစ္ဆိတွာ၊ အာတုဲ။ ပဿတိ−စိုန်တၠအဲသ္ဂောံညာတ်ရ”  “ဗြဟ္မဏ−ယွံဗမၞး ပ္ဍဲကောဋ္ဌာသ ကောန်သမ္ဘာ မဂပ်ဝ်လှိၚ်စိုတ်ဂှ် မပ္တံကဵု ပ္ကဴလပှ်စိၚ် မၞုံကၞာၚ်မလးဒၟံၚ်ပ္ဍဲဌာန်ဂှ် မစိုန်သ္ကီုတဴ ကေုာံကၟတ်ဒဇိပ်လက်ကၠိုက်ခနှိက်တိ မဟဂွံစပ်ဗွဲလ္တူရ၊  ဗွဲဗွဳဗွူအဿမာပိုတ်ဂှ် ကၟတ်တၞဟ်ဟ် မၞုံသာ်မတုပ်တဴရဴ ဍုတ်မြာ်သာ်တောဝ်ချိုဝ် ညးမပန်လဝ်ကၠံဝါကီု မၞုံဗၞတ်ပန်လပုဟ် နာတိဝတ္တန္တိ−ပ္ဍံဟဂွံကလိကၠေံရၚ်သ္ကံရ”


“ဆုမၞုံတၞဟ်ဟ်သာ် မပ္တံကဵု ကြုက် ကြေၚ် ဇမ္မုရှ် ဗဳကွိတ် ပၞဟ်လဳမဴ ပၞဴဝိသ္ကဝ် ဗ္ဒဝ်ဝိပုၚ် မၚောဝ်ဂၟောဝ် လကီု၊ လကံကသံ သဝ်ဂၠံက် သစ္ဆုနာနာပက္ကရအိုဿီု ပ္ဍဲဌာန်မသဝ်ဝ် ဒၞာဲမဍုဟ်ဟ် ဒၞာဲမတဍာတ်လေဝ် တဍာတ် မဂပ်ဝ်သ္ပပြဘိုက်သန်”


“ပ္ဍဲလစပေါက္ခရဏဳဂှ် မၞုံဍာ်မတုပ်တဴ ရဴဝေလုကီု၊ မပ္တံကၞုဟ် ကၠဴဝဲသွာ ဂြၚ်ဗှ် မပဒတဴပ္ဍဲကၟာလစဂှ်ကီု၊ ဍာ်ဂှ် တ္ၜိုဟ်သ္ဇုၚ် မဟၟဲကဵုကြုဲကြၚ် သွိသွန် အိက်ၚာ်အရံၚ် ညံၚ်သာ်မြ မြမောဝ် ညံၚ်အၚောဝ် ညးမထီုဗးလဝ်ကီု ဆဂှ်ဟသေၚ်ပၠန်တုန် ပ္ဍဲဌာန် ဟဂွံသ္ၚောဲနူ အဿမာပိုတ် ဗွဲကောဌာသတိမၞုံကဵုသာ် မဂပ်ဝ်လှိၚ်စိုတ် မသကိုပ်ဇြိုပ်တဴကေုာံဒကှ်မသုန်သွာၜါ ကၟာလစမတုပ်တဴရဴကၟာလစ ဥဒျာန် နန္ဒာဝိုန် မစိုန်ဒှ်တဴဒၟံၚ် သၟိၚ်အိန် တၠကၟိန်သွဝ်တာဝတိံ နာဲဒေဝတဴဂမၠိုၚ်ကီု။ သောဘတိ−ပ္ဍံရာၚ်ဆာဲတဴရ”


“မွဲသာ်ပၠန်တုန် ကၟာလစဥဒျာန်ဂှ် မၞုံကဵု ဥပဵုပိသာ် လစံက် ဗကေတ် ဗ္တာၚ် မၞုံကဵုသာ်တၞဟ်ဟ်ဂှ်ဒှ်တုဲ၊  သောဘတိ−ပ္ဍံရာၚ်ဆာဲတဴရ” သာ်ဝွံ ထိုၚ်သး ကၟာလစ စတုရှ်ရ။ ပုန−မွဲလှ်ေပၠန်တုန် သၟိက်ထိုၚ်သး လစ မုစလိန္ဒတုဲ။ ဨဝံ−ရဴဝွံ။  အာဟ−စိုန်သ္ဂးရ”


“ဗြဟ္မဏ−ယွံဗမၞး  တြဗမၞး လစမွဲ မဒုၚ်ယၟု မုစလိန္ဒဂှ် ပ္ကၚ်ရၚ်လဝ်ဒကှ်မသုန်၊ သွာၜါ ကေုာံဗၞူလစံၚ် မၞုံပ္ကဴ မရာၚ်ဆာဲတဴရဴညးမလးသ္ကဝ်ယာတ်ခါမက္ကရး ဒုမ္မက္ကရးကီု လစဂှ် စိုန်သ္ကီုတဴ ကေုာံကြုဲကြၚ်ဗကာံဟၚ်ရံသကိုပ်ဇြိုပ်တဴနကဵုဝုန်ဝေါတ် ကၟတ်သဗာန်ရ”  “အထ−ဆဂှ်ဟသေၚ်ပၠန်တုန် ပ္ဍဲလစမုစလိန္ဒဂှ် ပ္ကဴဒကှ်မရာၚ်ဆာဲတဴ မဟတီကာလစၞောန်ထ္ၜးတဴရ၊  ပ္ဍဲကာလဂိမန္တဥတု ဝဿန္တဥတု ဟေမန္တဥတု ဆကသဵုပ္ကဴ မပိုက်တဴရဴကျာ မပၠောပ်ဏာ ဗြုဲဗြော်ဒၟံၚ်ပ္ဍဲအဿမာပိုတ် မၞုံဗၞတ် ဗၞက်က္ၜံၚ်။  ဥပဋ္ဌာရာ−စိုန်ရာၚ်ဆာဲတဴရ”


“အထ− ဆဂှ်ဟသေၚ်ပၠန်တုန် နမြမောဝ်ပ္ကဴ မစိစောန်မၞုံပက္ကရ တၞဟ်ဟ်သာ်ဂှ် မြမောဝ်ဂှ်မောဝ်လၟာဲတဴရ၊ မပ္တံကဵုထိုၚ်သာဲ အဒါဲတံဂှ် ဂွံမြမောဝ်ပ္ကဴတံဂှ်တုဲ ဗွဲတွဳဗွူဂှ် တ္ၜူမာဲတဴရ။ အဘိနာဒိတော−စိုန်ဇာပ်တိၚ်ဒြၚ်သၞေၚ် လလောၚ်တဴကာလဂှ်ရ”  “အထ−ဆဂှ်ဟသေၚ်ပၠန်တုန် တြဗမၞးပ္ဍဲလ္အိတ်ဍာ်တံဂှ် မပ္တံကဵုဆုသြဆုကွေဲ ဗပေၚ်ပါရကဇာတ်၊ တုအိတ္တန္တိ၊  ပ္ဍံတုန်ရ”


“ဗြဟ္မဏ−ယွံဗမၞး ပ္ဍဲၜါလ္ပာ်လစ မုစလိန္ဒဂှ်ပၠန်တုန် မပ္တံကဵုဆုအၚ်ဒိုၚ် အံၚ်ရေၚ် ကၞေၚ် ဂယာ် ပြာန် ချာဲဗပေၚ်ကသေၚ် ဗလဲဍာ် ဗလယဒဵု သတဵုသြဇုက်ဂၞုတံဂှ်။ ဗဟူ−ဂၠိုၚ်သန်ရ”


“ဗြဟ္မဏ−ယွံဗမၞး ဨတ္ထဝနေ−ပ္ဍဲဂြိုပ်ဝွံတုန် မပ္တံဆုသြိုဟ်ဒမျိုၚ် သြိုဟ်ဗ္တာၚ် ဒညောဝ်ဒမျိုၚ် ဒညောဝ်ဗ္တာၚ် ဆုဂပုၚ် ဆုသြာန် ကှ်ေ ပြာန် ခဏှာဲ သ္ၚေံတူ၊ ကဏ္ဏကာစမ္ၚာ၊ တဝ်သွဝ်၊ မ္ၚူ၊ ဗၚ်ယ  ဇဗဗကေဝ်ဗ္တာၚ်။ ဝနေ−ပ္ဍဲဂြိုပ်ဂှ် ပုပ္ဖိတာ−စိုန်ကဴတဴရ”


“အထ−ဆဂှ်ဟသေၚ်ပၠန်တုန် မပ္တံကဵုဆုကၠောၚ်ဗကေတ် ဗ္တာၚ် ဒမျိုၚ်လစိုၚ်လကီု ခဍီုခ္ဍးဗွးတံဂှ် မၞုံပ္ကဴနူတံဒဵုကၞောတ် ရာၚ်ဆာဲတဴ ဗွဲမလောန်ရ။ အထ−ဆဂှ်ဟသေၚ်ပၠန်တုန် မပ္တံကဵုဆုသြေၚ် ဒမျိုၚ်ဗ္တာၚ် ကဝါန်ဆုကၠဵုလတဵု လတိၚ်သၟိၚ်ဆုဒြၚ်မမ္ၚူဣဥူမၚ်ဂၠန် ဂၠိုၚ်သန်ရ”  “အထ−ဆဂှ်ဟသေၚ်ပၠန်တုန် မပ္တံကဵု ကှ်ေဍာ် ကှ်ေကြုၚ်ဂပုၚ် အနာၚ် ဂၞဲစာၚ်ကဏ္ဏကာ ခ္ဍၚ်ရာဖနာ်ဂၠာ် ၜုန္နရိက်မၠဵုသာရဖဳ  နန်ထေဝဝ်၊ တဝ်သွဝ် ဇိသွာ စမ္ပာသဂါ  စမ္ၚာဆုသွန် ဆုသြန်လာံသဴ ကလဴဆုကိုန် ဗပိုန် ဓိတာန်၊ ဗဟူ−ဂၠိုၚ်သန်ရကလောဗမၞး”  “အထ−ဆဂှ်ဟသေၚ်ပၠန်တုန်။ ဝနေ−ပ္ဍဲဂြိုပ်ဝွံ မပ္ကၚ်ရၚ်လဝ်ဆုတၞဟ်ဟ် မဖှ်သာ်ဝွံဂှ် ဆုဂမၠိုၚ်မဟဂွံလၚံက် ဒလောၚ်အိုတ်ကဵုဆုဇမၞော်သၟတ် ပ္ဍဲၜါလ္ပာ် အဿာမာပိုတ် ဗွဲတွဳဗွူဆုဂမၠိုၚ်ဂှ် ညံၚ်အ္စာ ဝဍ္ဎကဳဓယှ်မပၠာံလဝ် ဇုက်ပၞောန်ကီု။  တိဋ္ဌန္တိ−ပ္ဍံတန်တဴရ”


“ဗြဟ္မဏ−ယွံဗမၞး။ ဥဒကန္တသ္မိံ၊  ပ္ဍဲလ္အိတ်ဍာ်ဂှ်တုန် မပတံကဵုဝါၚ်ဂြာဲ ၜဲမုက် ၜဲတလတ် ၜဲလပေါၚ် ၜဲသၚ်္ဃိုဝ်  ၜဲပေဝ် ၜဲပုၚ် မက္တဵုဒှ်ပ္ဍဲဍာ်ဂှ်။  ဗဟူ− ဂၠိုၚ်သန်ရကလောဗမၞး။ အထ− ဆဂှ်ဟသေၚ်ပၠန်တုန် ပ္ဍဲလစမုစလိန္ဒဂှ် ကလာ ကျာမပိုက် ကၞုက်ကၞာဲ ဍာ်မလယတ်သြၚ် ဟွံပိုတ်သာဲ မၞုံဇာတိမတ်မဗကေတ်တဴ နရှ်ရမျာၚ်ဂဟုဲဇာပ်လလောၚ်တဴရ။  ပ္ဍဲဌာန်သဝ်ဝုန်ဝေါတ်ကၟတ်သဗာန်တံဂှ် ဂၠိုၚ်သန်ရ”


“အထ−ဆဂှ်ဟသေၚ်ပၠန်တုန် ပ္ဍဲၜါလ္ပာ် မုစလိန္ဒဂှ် သကုပ်ဂြိုပ်တဴ မၞုံကဵုတိတၞဟ်ဟ်တံဂှ် ဗၞတ်မွဲတ္ၚကီု ဂွံစရှ်ပ္ကဴမြမောဝ်တံဂှ်မ္ဂး လုကဴထပှ်တ္ၚဲ ဟဂွံဟဲအာဟေၚ်”  “ဆဂှ်ဟသေၚ်ပၠန်တုန် ပ္ဍဲၜါလ္ပာ် မုစလိန္ဒဂှ်။ ဗဟူပုပ္ဖံ−ပ္ကဴမဂၠိုၚ်ကဵုသာ်ရ။ မပ္တံကဵုတၞံမိတ်မြၚ်သိန်လှာ ရိတာ ဇုက်ဂၞု ဥသဳဖျောဝ် ပရုတ်ကမ်ညာၚ် စၠန်အဂၠဴသ္ဍဴ  ဒေဝဒါဇဳဝှာ  ကလာမက် ကြက်ပ္ကဴဘုမ္မသိုန်  ရာဇိုန်ကမ္မရူ ဂၠိုၚ်ဂကူသန်ရ”


“ဗြဟ္မဏ−ယွံကလောဗမၞး။  ဨတ္ထဝနေ−ပ္ဍဲဂြိုပ်ဂှ် မပ္တံကဵုကၠဗြန် ဇာဒိသိုၚ် ဟဝ်ကၠိုၚ်လကိုဟ် ဓနဴ ယောဂဳကမ္ဘန် ယက္ခဒမြိုဟ် မပ္တံအဿမုက္ခဳတံဂှ် ဆဂှ်ဟသေၚ်ပၠန်တုန် မပ္တံကဵု ကလိၚ် စိၚ် သြိတ် တ္ၜိုၚ်ပှ်ပှ်ေ ဒြာဲမၚ် ကၠမၚ်ဂဝ် ကၠကၟဝ် ကၠဂမြၚ် ပြေၚ်ဂြိုပ် ဂၠဴဂြိုပ် ဒြာဲကၟဝ် ဒြာဲထဝ် ဒြာဲကျာ ကၞုဲလမှဴ ကၞုဲလန်ညာ ပြိပ်ယန်တံဂှ်။ ဝနေ− ပ္ဍဲဂြိုပ်တဴဂှ်။ ဗဟူ−ဂၠိုၚ်သန်ရကလောဗမၞး” “အထ−ဆဂှ်ဟသေၚ်ပၠန်တုန် မပ္တံလစေၚ်လလေၚ် ဒိုဟ်ဒကၟီကၠဵုကၠိၚ် ကၠဵုဂြိုပ် ကၠိက်ကၠက်ဂၠဴ ဂၠီုဗဂေါဝ် ဟဝ်ကၠိုၚ် မြာ်ထဝ် သဝ်ရဝကာတ် စာၚ်ဍာ် စာၚ်ကၠိုက်။ ဗဟူ−ဂၠိုၚ်သန်ရ”


“ယွံကလောဗမၞး ပ္ဍဲဂြိုပ်ဂှ် ဗွဲတွဳဗွူ အဿမာပိုတ်ဂှ် ဍေံဒမတန်တဴ ပ္ဍဲကမဵုဒုန်ကလိဂှ် မပ္တံကဵုဗၠီု ဒကောတ် ဗတတ် စရန်ဗြၚ်ဗြောန် ကၠလှာတံဂှ် ဂၠိုၚ်သန်ရ။ အထ− ဆဂှ်ဟသေၚ်ပၠန်တုန် မပ္တံကဵုမြာ်ၜိုပ်ၜၚ် ပါကဟၚ် ၜိုပ်ဗ္တာၚ် ဂစေံတသိတဝဲ ဂစေံဒဇဲ ဂစေံဒၟာတ် ဂစေံဗာရခါတ်။ ဨတ္ထဝနေ−ပ္ဍဲဂြိုပ်။ ဗဟူ−ဂၠိုၚ်သန်ရကလောဗမၞး”


“ဘောဗြဟ္မဏ− ယွံတြဗမၞး။  ဝနေ−ပ္ဍဲဂြိုပ်ဂှ် မပ္တံကဵု စာၚ်ဍာ် စာၚ်ကၠိုက် စာၚ်ဂြိုပ် ဟဝ်ကၠိုၚ် ကၟာတ်အိုၚ်ကြဝိတ် သ္ၚိတ်သ္ၚဴ ကွဴ သာရိကာ ပူပါဗဂီု ကၠီုသြာ်ကြေဲမြာ်ခ္ဍာ် သၟိၚ်ရာံ။ ဗဟူ−ဗွဲမဂၠိုၚ်။ ပကုဇ္ဇျိနော−စိုန်ဂြဴ လလောၚ်တဴရ”


“ဗြဟ္မဏ−ယွံဗမၞး။  ဝနေ−ပ္ဍဲဂြိုပ်ဂှ် မပ္တံကဵု အသီ ဒိုၚ်ဗျု ဒိုၚ်ကၞု ဒိုၚ်ဖျေဲ ဂစေံဇဳဝ ဇဳဂစေံ ဇဳကွေဟ် ဂစေံသ္ပဝ် သဝ်ရဝကဝ် ဖဝ်ရဂုတ်။ ဗဟူ−ဂၠိုၚ်သန်ရတြဗမၞး”  “အထ−ဆဂှ်ဟသေၚ်ပၠန်တုန်  မပ္တံကဵုဂစေံဒဇေတ် ဇွာဍုၚ် တေဝ်တောတ်တၞောတ် ပြောဲကျာ ပြောဲဗြ ဓဇဲဒဂိုတ် ဂစေံဇကော်ကွဴ ကၠၚ်လှိုက် လိုက်ထောဝ် ဂစေံပနတ်၊ဝနေ−ပ္ဍဲဂြိုပ်ဂှ် ဂစေံကၠံမွဲဘာသာ တ္ၜန်တ္ၜောဲတဴ မၞုံတၟေၚ်ရမျာၚ်တၞဟ်ဟ်သာ်။ ပကုဇ္ဇျိတံ−စိုန်ဂြဴလလောၚ်တဴရ။ ဂစေံမၞုံရမျာၚ် မၜိုဟ်မိပ်မွဲဟာန်ကေုာံရၚ်သ္ကံ ဂြဴလလောၚ်တဴရ၊ ဂစေံမၞုံဇာတိတၞဟ်ဟ်သာ်တံဂှ်။ ပဝိဇ္ဇျတိ−ပ္ဍံစၞောန်ထ္ၜးတဴရ၊ မပ္တံဂစေံဂမၠိုၚ်  မွဲဟာန်ကေုာံစုံဖဝက်။ မောဒယန္တိ−ပ္ဍံအိုဟ်တၟိုဟ်တဴစိုတ်ရ” “အထ−ဆဂှ်ဟသေၚ်ပၠန်တုန်။ ဝနေ−ပ္ဍဲဂြိုပ်ဂှ် ဂစေံမၞုံရမျာၚ် ထ္ၜောံမၞုံခ္ဍောၚ်ကံၜါလ္ပာ်။  ဗ္တာၚ်ဂွုကိုဟ်မဆာဲတဴဂစေံတံဂှ် မက္တဵုဒ္နူအဏ္ဍဇမၞုံသာ်သၞေၚ်မစိစောန် မၞုံသော်ဂၠောန် ပဂူကံ လဇံက် ဂစေံမဖှ်သာ်ဂှ် မွဲဟာန်ကေုာံစုံဖဝက်။ ဒိဿန္တိ−ပ္ဍံစၞောန်ထ္ၜးတဴရ ကလောဗမၞး”


“ယွံဗြဟ္မဏ−ဝနေ−ပ္ဍဲဂြိုပ်ဂှ် ဂစေံမနွံကဵု ဂကူတၞဟ်ဟ်သာ် မွဲဟာန်ကေုာံကောန်သမ္ဘာ သီုစုံဖဝက်ဗမက် ပလှ်ေ ပလှ်ေ ဍုတ်သၞေၚ်ကံလေဝ် ကံဗျံဇကု ရုရုသံၚ်ထံၚ် မောဒယန္တိ၊ ပ္ဍံအိုဟ်တၟိုဟ်တဴ ဗွဲမလောန်ရ”  “အထ−ဆဂှ်ဟသေၚ်ပၠန်တုန်။ ဝနေ−ပ္ဍဲဂြိုပ်ဂှ် ဂစေံဂမၠိုၚ် မနွံကဵုသာ်တၞဟ်ဟ် ကေုာံစုံဖဝက် ပ္ဍဲလစဝမုစလိန္ဒဂှ် မပ္တံကဵုဂစေံကြဝိတ်သ္ၚိတ်သ္ၚဴကွဴ သာရိကာ မပ္ကၚ်ရၚ်လဝ် ရှ်ရမျာၚ် မမိပ် မနိဿဲကဵုလစမုစလိန္ဒတုဲ။ ပကုဇ္ဇိံသု−စိုန်ဂြဴ လလောၚ်တဴရ” “ဆဂှ်ဟသေၚ်ပၠန်တုန်  မပ္တံဂစေံဂမၠိုၚ်အိုဿီုဂှ် ကေုာံစုံဖဝက် ကောန်သမ္ဘာပ္တုန်ပအာရေၚ်သ္ကံ နူဆုတေံကၠောံဆုဝွံ နူဆုဝွံ ကၠောံဆုတေံ။ မောဒယန္တိ−ပ္ဍံအိုဟ်တၟိုဟ်တဴစိုတ်ရ”


“ယွံဗြဟ္မဏ−ဝနေ−ပ္ဍဲဂြိုပ်ဂှ် ဒြာဲဨ မတ္ၜန်တ္ၜောဲတဴ ဂကောံစိၚ်ဂမၠိုၚ် မသိပ်ဂၠိပ် ကေုာံလဝါလကိုန် မသကိုပ်ဇြိုပ်တဴ မပ္တံဗၜိုပ်ကဵုဒြာဲ မသိပ်ဂၠိပ်ပ္ဍဲဂြိုပ်ဂှ် ကလောဗမၞး အာတုဲ သ္ဂောံညာတ်ရ”  “အထ− ဆဂှ်ဟသေၚ်ပၠန်တုန်၊ ဝနေ၊ ပ္ဍဲဂြိုပ်ဂှ် မပ္တံကဵု မမာ်ပၠံၚ်ဆပ် သြောံဂန္ဓသာလဳညးဟဂွံဖျိန်နအှော်။ ဗဟူ−ဂၠိုၚ်သန်ရ”  “အထ−ဆဂှ်ဟသေၚ်ပၠန်တုန်၊ ဨတ္ထဝနေ−ပ္ဍဲလ္အိတ်ဂြိုပ်ဂှ် ဗွဲဂစေံမဂွံယၟု ကိန္နရာ ကိန္နရဳ နှောဝ်တြုံ ခနှောဝ်ဗြဴတံဂှ် မွဲဟာန်ကေုာံ ကောန်သမ္ဘာ။ မောဒယန္တိ၊ပ္ဍံအိုဟ်တၟိုဟ်တဴစိုတ်ရ”


“ယွံဗြဟ္မဏ−ဨကမဂ္ဂပါဒေသု−ဟိုန်တရဴလၟာ်ညးမွဲဂှ် ကလောဗမၞးအာဒ္ဂူကဵု အဿမာပိုတ်ဨကရာတ်ဝေသန္တဝ် တၠဂၟံၚ်ဓဝ်သဒ္ဓါပဒတဴ ကေုာံကောန်ၜါသမ္ဘာမွဲ  ပလွေဟ်ခမဳရသိ ပ္ကၚ်ရၚ်လဝ်ဒက်သော်ဝဥ္ဇာတာ သီုဒလောၚ်ပရှ်ေ ဂၠောၚ်သစ္ဆု သီုဒၞောက်ပသဲ ဂြပၟတ်ယတ်သၠောံဝါကစဳစၞာံဗြန် သီုပသေက်သတၚ် ခန္ဓလတူတိသၞ  ပၟတ်ယဝ် မတုပ်တဴရဴ သ္ၚာပစ္စေဂဗုတ်ကီု၊ နမဿန္တိ၊ ပ္ဍံလ္ၚောဝ်တဴရ”


ဘိက္ခဝေ−ယွံခမဳအရှန်ၜါစှော်လ္ၚီ မတီဒဒိုက်သံသာသၠောံသ္ၚာပံၚ်သကူ ဇူသမၞိၚ်ဆုလ္ၚုကၠေံကိလေသလ္ၚီ  မသုန်ကၠံ တဏှာကၠံဒစာံ ပအလာံကဵုက်ဖဵု ဒ္ဂေတ်လောကုတ္တဵုကဵုကၟိန်ဍုၚ် နိဗ္ဗာန်ဌာန်ဖ္အိုတ် ဇာတိ ဇရာ ဗျာဓိ မာရဏ သောကပရိဒေဝဂှ် ကလၚ်ပၚ်မိၚ်ဇာတ်အတိက် ကာလပိုဲမဒှ် ဝေသန္တဝ်တေံရခမဳတံ။


ယွံခမဳတံ ဗမၞးဇူဇကာ မစိုန်ဒှ်တဴ ဒတောဝ်တၞောဝ်ဗမၞးအဆက်က် မိၚ်ဂလာန်ဣသိအစုတတာပဝ် မပ္ညုၚ်ထ္ၜးတရဴဒၟံၚ်သၟိၚ်ဝေသန္တဝ် ဒိုဟ်ဌာန်ဂှ် ပြာပ်အာရ၊  သီုမအိုဟ်တၟိုဟ်စိုတ်ဂှ်ဒှ်တုဲ။  ပက္ကာမိ−စိုန်ဗမၞး စ္ဍးအာကာလဂှ်ရ ခမဳတံ။


ဣမံမှာဝဏ္ဏခဏ္ဍံ−န်ခဏ်မှာဝန်ဝွံ၊ ဨကနနဝုတ္တိ ဂါထာ၊  မနွံလၟိဟ်ဂါထာ ဒစိတ်စှော်ယုတ်မွဲဂါထာ။  ဆပညာသသတိသတပဒါနိ၊ မနွံဗၞတ် ပိကၠံမသုန်စှော်တြဴပိုတ်။  အဋ္ဌစတ္တာလဳသာသဳတိ ဒွိသ ဟဿ အက္ခရာနိ၊ မနွံဗၞတ်လၟိၚ်အခဝ် ၜါလ္ၚီ ဒစာံကၠံ ပန်စှော်ဒစာံအခဝ် နိဋ္ဌိတံ ပရိပုဏ္ဏံ−စိုန်ဍိုက်ပေၚ်တုဲဆဝွံရမိဂ္ဂး ။




==၈။   ခဏ်ကုမာရပဗ္ဗ==
ပ္ဍဲကာလဂှ် ဗမၞးဇူဇကာဗွဲဒိုဟ်တြဴ၊ ဣသိအစုတတာပဝ် မပ္ညုၚ်ထ္ၜးဂှ် အာစိုပ်ကၟာလစစတုရှ်တုဲ ကသပ်မွဲ သ္ဇိုဟ်ဗွဲမလောန်။ စိန္တေသိ၊ စိုန်ဗမၞးချပ်တဴရ၊ ပသာ်ရော “တ္ၚဲဝွံသဝ်လောန်အာတုဲ တြပ္ဍဲကာလဂှ် လၟုဟ်ဝွံဂၞကျာ်မဒ္ဒဳလေဝ်စဴနူဂြိုပ်ရ၊  သဘဴမာတုဂါံ ပလီုဒါန်က္ဍၚ်သန်  ယးဂတ ဂၞကျာ် သတိတ်အာဂြိုပ် အဲပြာပ်အာစိုပ် အဿမာပိုတ် အဲသအာတ်ကောန်ၜါ ဇာလဳကဵုကဏှာဇိုန် ကဵုတၠညးဝေသန္တဝ် အဲသ္ဂောံရောၚ်”


သာ်ဝွံဗမၞးချပ်တုဲ ဌာန်မွဲ ဟဂွံသ္ၚောဲနူကဵုလစတုရှ် ပ္ဍဲစရုဲမုဟ်တၟံဂှ် ဗမၞးတိုန်အာသတိက်ဒၟံၚ်ရ။


ပ္ဍဲဗ္တံဗမၞးမစိုပ်ဂှ် ဂၞကျာ်ဂွံညာတ်သွပ်လ္ပံရ၊ ပသာ်ရောတြုံမွဲ သာ်သ္ၚာတဴ ရုပ်ညံၚ်ကလော် ယာတ်မွဲကၠေဟ်ဝက်ပ္ကဴသီုပးကတောဝ်ၜါဒိုဟ် တဲဒယီုလဝှ် ဇိုၚ်ဂမိုပ်တိ ခအတ်ကဵုရမျာၚ် စမြဗဟေက် ဒြေပ်သရဲလုပ် ပ္ဍဲအဿမာပိုတ် သ္ဂန်သော်ဝဥ္ဇာတာ ဂၞကျာ်တုဲ  မတ်ဂၞကျာ်  သတုံဇွိၜါဍေံတွဵုဏာ သပါ သတုံဇွိၜါ ဍေံမကလိုဟ်ဏာ နသၞာ်ထပက်စုတ်သြိုဟ်ဂၞကျာ် ဍေံဂိုၚ်ပ္တိတ်ဖျုန်ဂြိုဟ် သီုကဵုစနှဟ်ဆီတုဲ ဍေံစ္ဍးတိတ်အာရ။


 
 
သာ်ဝွံ ဂၞကျာ် ဂွံညာတ်သွပ်လ္ပံတုဲ လကိုတ်ၚုဟ်အာ ကၠာဟယးညိ သီုမဖေက်ဂၟံက်ဒမုဒမြဴ ဒဇိပ်ဇတဝ်တဴဂှ် ချပ်ဗ္စာရဏာရ၊  ပသာ်ရော “သမှာသွပ်လ္ပံမ္ဂး သတုပ်ကဵုတၠညးဝေသန္တဝ်ဟၟဲရသွံ”ဂးတုဲ ပြာပ်အာပဏ္ဏသာတၠညးဝေသန္တဝ် ထဍဟ်သၠတရၚ်ပ္ၚုဟ် နကဵုမှ်သၞေံတဲရ။
 
 
 
“မူဗရုရော” ဗောဓိသတ်ကော်သၟာန်တုဲ “အဟံဒေဝမဒ္ဒဳတံ၊ အဲဍိက်ဗြဴ မဒ္ဒဳရောၚ်အဴ” သာ်ဝွံ ဂၞကျာ်ဂးကဵုဗောဓိသတ်တုဲ “ဘဒ္ဒေမဒ္ဒဳ၊  ယွံမဒ္ဒဳ  ပိုဲဒၟံၚ်ကၠုၚ်ပ္ဍဲတၟံဝၚ်ဂပဝ်ဝွံ ထပှ်ဂိတုတုဲတြ  တ္ၚဲဝွံ မဒ္ဒဳကၠုၚ်ပလီုကတ္တိကဝတ်ရောၚ်သွံမဒ္ဒဳ” ဂလာန်သာ်ဝွံ ဝေသန္တဝ်ဂးရ။
 
 
 
“ယွံဨကရာတ် တၞဟ်နအဲဍိက်ဗြဴ ကျဓဝ်ကိလေသတုဲ အဲဍိက်ဗြဴ မ္ဒးစိုပ်တံဇိုၚ်ကောန်တၠဟသေၚ် အဲဍိက်ဗြဴ ဂွံညာတ်သွပ်လ္ပံ မဟခိုဟ်ရောၚ်အဴ” ယဝ်သဒှ်သာ်ဂှ် ဂၞကျာ်ဟီုရဂးတုဲ တိုၚ်သွပ်လ္ပံ မဂွံညာတ်ဂှ် ဂၞကျာ်လ္ၚောဝ်ပ္တီရ။
 
 
 
သၟိၚ်ဝေသန္တဝ်ပၠန်တုန်ရော တၠသ္ဍာံညာန်ယာံမိၚ်ဗက်ဂးကီုရ ပိုၚ်ခြာ ဗ္စာရဏာတီအိုတ်ပသာ်ရော တြုံဒျိုၚ်မညာတ်ဂှ် သတ်သရာံပါပ် သစိုပ်တ္ၚဲဝွံရ၊ ဗိုက်ယာတ်ဗကေတ်မ္ဂးဂှ် သတ်တြုဂၞကျာ် ဍေံသ္ပလွေဟ်ခမဳ သၟိက်ဂး ဂဍောၚ်မတ်ၜါ သပါတဲသတုံဇွိၜါဖျုန်ဂြိုဟ်ဂိုၚ်ကေတ်ဏာမ္ဂးဂှ် ကောန်မသၟဟ်ကဵုဂဍောၚ်မတ်သ္ပာတဲ ဖျုန်ဂြိုဟ် ဍေံသ္ဂောံဏာရ၊  ပ္ကဴဗကေတ်ဍေံမဝက်ကၠုၚ်သီုကတောဝ်ၜါဂှ် ကောန်ၜါ မသၟဟ်ပ္ကဴၜါဍောၚ် ဌာန်ဒၟံၚ်မပြဲ သ္ဂောံတန်ဒၟံၚ်ရ၊ လ္ပံဝွံဒွံဂၞကျာ်ရောၚ်၊  ပ္ဍဲအဲမသာ်သဒှ်တုန်ရော ကောန်ၜါ လှာဲပညာသဗ္ဗညုတညာန်ရ။


သာ်ဝွံ ဝေသန္တဝ် ပိုၚ်ခြာတီတုဲ ဟီုဂဒီုကၠေံဂၞကျာ်ရ။ “ဘဒ္ဒေမဒ္ဒဳ၊ ယွံဂၞကျာ်မဒ္ဒဳ လၟုဟ်ပိုဲဒးဒၟံၚ် ပ္ဍဲအဿမာပိုတ်တုဲ ဒးပသၞာသတိက်ကဵု တၟံဒဝိုၚ် ဒတြိုၚ်ဒၟံၚ် ဒေါဝ်ဂြိုပ်လမ္ၚု  ဒးဂၠာဲသစ္ဆုစၞ ဗ္စပိုဲပိမကဵုကောန် ဓါတ်ဂၞကျာ်ပၠန်ဂတးအာတုဲ မ္ဒးညာတ်သွပ်လ္ပံသာ်ဝွံရောၚ်၊ ဂၞကျာ်လ္ပဒိုက်စိုတ်စဴအာအဿမာပိုတ်ရ” တၠပါရမဳ ဟီုပၠာံဗဇးတုဲ အောဝ်ဖျဴဏာဂၞကျာ်ရ။


ဗ္တံဂှ် နကြိယးအာ ဂၞကျာ်တွံအဿမာပိုတ် အိုတ်ကိစ္စဝတ်တုဲ ဂိုၚ်မိန်လဝ်ကောန်ၜါ ဆုၚ်ဟီုဝေတ်ဗ္တောန်ရ။


“ယွံကောန်တံ ကၠၚ်ဗဴကဵုလ မိလ္ပံညာတ်ဟခိုဟ်ဝေၚ်ဒၟံၚ်ဒိုဟ်ပန္နသာ လ္ပအာဝေၚ်သြာဲလံယာဲသ္ဂောံစဴစိုပ် လ္ပတိတ်ဝေၚ်ဂြိုပ်ဇမ္ၚောဲ မၚ်မွဲဇကု ဇရေၚ်သၟိၚ်မ ဒၟံၚ်ညိကောန်” ဣၚုဟ်ဝေတ်ဗ္တောန်ကောန်ၜါတုဲ ပြာပ်အာပန္နသာ တၠညးဝေသန္တဝ် သာ်ဝွံ လ္ၚောဝ်ပ္တီရ။


“ဒေဝ၊ယွံသၟိၚ်မပြဲ ကောန်ပိုဲၜါ သွတ်ဒၟံၚ်ညံၚ်ဇၟူစာရတၠညး ပမနသိကာရညိ” ဇိုန်လဝ်ကောန်ၜါတုဲ သီုဍာ်ရမတ် ရပ်ကေတ်ဒလေၚ်ပရှ်ေ ဒလောၚ်၊ စိုန်ဂၞကျာ်လုပ်ဂြိုပ်ရ။


တဒါကာလေ၊ ပ္ဍဲကာလဂှ် ဂၞကျာ်မဒ္ဒဳလေဝ် တိတ်ဂြိုပ် ခါဗမၞးလေဝ် စှ်ေနူစရုဲမုဟ်တၟံ တရဴလ္ပာ်ဇိုၚ် ညးမွဲဂှ် တွာ်လုပ်ကၠုၚ် ခါဗောဓိသတ်တုန် ပဗဓါန်ကဵုဂၞကျာ်တုဲ ညံၚ်ကလောမစာ်စ္ဍးအာ အဓါန်ကာလမလံတုဲ ညံၚ်ညး နၚ်ပရိုၚ်မကၠုၚ်စိုပ်ကီု၊ ဨဝံ−ညံၚ်ရဴသာ်ဂှ်ရ ဗောဓိသတ်တိတ်ဂဇံဒၟံၚ်လ္တူတၟံလး မ္ၚးပါၚ်တရၚ်  ပန္နသာ ညံၚ်ပဋိမာရုပ်ထဝ်ကီု လၟုဟ်လ္အာတ်စိုပ်အရဂးတုဲ စၟဳဒၟံၚ်လ္အာတ်ရ။ ခဏဂှ် ညာတ်လ္အာတ်တွာ်ကၠုၚ် လျူၚ်သူစရိုတ် စိုတ်အိုဟ်တၟိုဟ်ပ္ဍဲဗမၞး သၟိက်ကော်ထ္ၜးကဵု နာဲဇာလဳတုဲ ပထမ ဂါထာ မြဴဝွံသ္ဂးရ။


“တာတဇာလဳကုမာရ၊ယွံဇာလဳထဝ် သ္ဍိုက်သၟိၚ်မသြဝ်နာဲဒလိုက်က္တဵုကၠုၚ် တန်ဂတမုက်သၟိၚ်မညိရကောန် တေတေံ ညံၚ်လ္အာတ်မကၠုၚ်  နူဍုၚ်စေတုတ္တရနာဂဵု ညံၚ်ကဵုခမဳရသိကီု ပတွဵုသၟိၚ်မ မဂွံညာတ်တုဲ သ္ဍိုက်ပဳတိဗျာပ်အာအလုံကောဋ္ဌာသ သၟိၚ်မရကောန်” ဂးတုဲ ကော်ထ္ၜးကဵုဇာလဳရ နာဲဇာလဳမိၚ်တုဲ သ္ဂးရ။


“တာတမဟာရာဇ၊  ယွံသၟိၚ်မ ယြဴတြုံမွဲမကၠုၚ်ရဴဗမၞးကီု ဆသၟိၚ်မမွဲ မညာတ်ဟသေၚ် အဲဍိက်ဂွံညာတ်ကီုအဴ။ ညံၚ်ဗမၞးကၠာတေံကီု တၟုဲလ္အာတ်သၟိၚ်မပိုဲ တန်ဒှ်ရအဴ”ဂးတုဲ သၟိက်ရှ်ေသှ်ေဝေသန္တဝ် ဂရုၚ်ကရ ပ္ဍဲအဂန္တုကဝတ်၊ က္တဵုအာဝါၚ်ဒုၚ်ဗမၞးရ။


“ယွံလဇု နၚ်ထိုၚ်စဴစၟာဲဏာနၚ် ပလၚ်ကာစဴယိုက်ဏာနၚ် ဒစုန်ဒၞပ်စဴရပ်ဏာ သၟိၚ်မပိုဲစၟဳဒၟံၚ်လဇု လဇုလေဝ်စိုပ်ဒးဗစပ်ရ” သာ်ဝွံ နာဲဇာလဳဂးတုဲ ဒုၚ်တဲရ၊  ဗမၞးဇူဇကာ သ္ၚေဝ်မွဲတီဒှ်နာဲဇာလဳတုဲ ဗ္စာရဏာရ၊ သဘဴကောန်ဨကရာတ် ဂလာန်မသကာတ် ဟကဵုဒွဵုကတောဝ် တ္ၚဲရ သ္ဂောံဏာသကဵုဥပ္ပကာစဴ အဲဣမိတ္တတာပိုန် ဟဒှ်ညံၚ်စိုတ်ဂှ် စၟတ်ကာလ လၞီကတောဝ်အထဴဗျု သ္ဒးမိၚ်ဒၟံၚ်ပၠန်ရဗချပ်ဂဍတ်တဲ။  အပ္ပေတိ၊ “ ဟာဲသၟတ် သ္ဍးသ္ၚောဲ”ဂးတုဲ၊  အစ္ဆရံ၊ န်ပွခဍတ်တဲ။ ပဟရိ၊စိုန်ဗမၞးခဍတ်တဲရ ဗမၞးကဵုဒွဵုကတောဝ် နာဲဇာလဳ စ္ဍးအာ အာညိတုဲ သ္ၚဳမွဲဇကုဗမၞး ညာတ်ဒုဟ်တြုံစှ်ဒစာံသာ်  “ဟိုတ်ဒုဟ်တြုံစှ်ဒစာံသာ်နွံတုဲ ဍေံဟခိုဟ်ရောၚ်” ဂးတုဲ ဒြေပ်စဴကၠုၚ်ရ။


ဗြဟ္မနောပိ၊ ယၚ်ဗမၞး ကီုလေဝ်။ ဗောဓိသတ္တံ၊ န်ဇရေၚ်ဗောဓိသတ်၊ ဥပသၚ်္ကမိတွာ၊ ပြာပ်လုပ်ကၠုၚ်တုဲ။   ပဋိသန္ဓာရံ၊ န်ဂလာန်ပ္ညုန်ပအာ။ ကရောန္တော၊သၟိၚ်ဂွံဟီုတုဲ။  အာဟ၊ စိုန်သ္ဂးရ။


“ဘောတာပဿ၊  ယွံသၟိၚ်ခမဳရသိ  တၠအဲမဒၟံၚ်ပ္ဍဲဂြိုပ်ဝွံ။  ဟဂွံဒိုက်ယဲရဟာ မသက္ကုပရိုက်ဥပဒြဴညိဟာ  နဂၠာဲၚဳသစ္ဆုရိုဟ်ဇုက် မဂွံယိုပ်ယာပ်ဂၠိုၚ်ကုနာဲပိုဲညိဟာ ပဒေသဝွံ မပ္တံမမိတ်ပၠာ ဇၚ်ရာဲ သတ်ဂမျိဂမ္တာန် ကၠဗြန် ဇာဒိသိုၚ် ဟဂွံစၞောန်ထ္ၜး  ကုနာဲပိုဲညိဟာ”။


“ဗြဟ္မဏ၊ ယွံဗမၞး ပိုဲဒၟံၚ်ပဒေသဝွံ ယဲဟမွဲကုပိုဲရ၊  ပိုဲသက္ကုပရိုက်ဥပဒြဴရ၊  သစ္ဆုစၞအဟာရဘောဇိုန် ဂၠိုၚ်တဴကုပိုဲရ၊  ပရိုက်မပ္တံ ဂမိတ်ပၠာဇၚ်ရာဲ သတ်ဇမၠိၚ်ဇမၠေံဇကု အန်ဒၟံၚ်ကုပိုဲရ၊  ပ္ဍဲဂြိုပ်မတ္ၜန်တ္ၜောဲတဴ သတ်ဂမျိ ဂမ္တာန်ကၠဗြန် ဇာဒိသိုၚ်တံဂှ် ဟွံစၞောန်ထ္ၜး ကုပိုဲရ”  “ကလောဗမၞးပၠန်တုန်ရော၊  လ္အာဒ္ဂေတ်ဣသိမပြဲ ရပ်ဒစုန် ဒုန်ဒၞံက်ပသဲဂြပၟတ်ယတ် စမာဲဍာ်ပလၚ်ကာ လ္အာဗမၞး မဖှ်သာ်ဝွံဂှ် ဒှ်မဂျိုၚ်လမျီု သီုယဲပူမှ်ရ၊  ပိုဲလုကဴထပှ်ဂိတုတြ  လၟုဟ်ပိုဲညာတ်ကလောဗမၞး ဒှ်လညာတ်ကိုပ်ကၠာရ”


“ပိုဲလေဝ်စၟဳဒၟံၚ်လ္အာတ် ကလောဗမၞးလေဝ် ကၠုၚ်စိုပ်တၠုၚ်ကလောဗမၞးဝွံ။ အဒုရာဂတံ၊တၠုၚ်မသက်ကုဒုဟ်။  သုအာဂတံ၊  တၠုၚ်ဝွံ ဒးရးရ၊  နဇိုၚ်မလၟုဟ်လၟေက်တဴ နလက်ကၠိုက်ခနှိက်တိဂှ် လယိုၚ်စအးကၠေံတုဲ က္ညကလောဗမၞးလုပ်ပန္နသာပိုဲဝွံရ”


“မပ္တံ သတ်မုက် ကြုက်ထဝ် သတ်ဗၠတ် ဣဥူမ္ၚူမ္ၚ ဗၚ်ယ လကီု လကံ စံပလံဗ္ဒဝ်ဇုက်ကြုက် ဝိသကာ  ဒၞာဲဍုဟ်ဟ် ဒၞာဲဍာတ်တ်ရုဲစှ် ဂၠဟ်တုဲ။ ဘုဥ္ဇာဟိ၊  သြဝ်ကလောဗမၞး ဂိုၚ်ပြဘိုက်ရ”


“ယဝ်ရကလောဗမၞး ဒးဂၞပ်ကဵုဍာ် ဍာ်သွုၚ်ဂှ် သုၚ်ရ၊ ဍာ်ဝွံ ဇွောဝ်တိတ်နူသ္ဂေဟ်ဂၞဴတၟံ နွံကဵုမြမောဝ် တၟိုဟ်လောန်  ဂၞကျာ်မဒ္ဒဳ ခမဳရသိဗြဴမတုက်နၚ် ခါတၠအဲ  မိက်ဂွံသုၚ် သုၚ်ရ၊ လ္ပသုၚ်ဂၠိုၚ် ကြိုက်ကဵုသုၚ်ဂှ်သုၚ် ဟမွဲကဵုပၟိက်လ္ပသုၚ်” သာ်ဝွံ ဗောဓိသတ် တရိုပ်ဗ္စဗမၞး  သၚ်္ဂဟဝါစာတုဲ ဂတးဗ္စာရဏာပၠန်  “ဗမၞးဝွံ ဟသေၚ်ကဵု ဟိုတ်ဟဂွံကၠုၚ်စိုပ်အဲရ၊  ဟိုတ်သၟိက်အာတ် ကောန်အဲၜါ ဇာလဳကဵုကဏှာဇိုန်တုဲ ဗမၞးမ္ဒးစိုပ်အဲရောၚ်။ အဲဟွံမိက်ပၠအ်ဗမၞးရ၊  အဲသၟာန်ဗမၞးညိ” ဗ္စာရဏာတုဲ ဂါထာမရဴဝွံ  သၟာန်ဗမၞးရ။


“ဗြဟ္မဏ၊ ယွံဗမၞး  မူဟိုတ်မွဲတုဲ ပ္ဍဲဂြိုပ်လ္ၚုဇကုမွဲဟေၚ် မ္ဒးကၠုၚ်စိုပ်ပိုဲရော၊  ဟသေၚ်နွံဂၞပ်ရာဒၞာပၟိက်မွဲမွဲတုဲ မကၠုၚ်စိုပ်ပိုဲသ္ဂးဟာ၊ ပုစ္ဆိတောသောတွံ၊  ယၚ်တၠအဲမိၚ်ပိုဲ မသၟာန်ဂှ်။  အကာသိ၊ သြဝ်ကလောဗမၞး ဂးကဵုအဲညိ”


“မဟာရာဇ၊ ယွံသၟိၚ်မပြဲ ကြုၚ်ဇမၞော်မသုန်တံဂှ် ဇၟာပ်ကာလ ကဵုညးတုက်ဍာ် ဒယိုန်ဏာကီု ကြုၚ်ဂှ် ဟတီလ္ၚတ်အာ။ ဨဝံ၊ မွဲတ္ၚဲတရဴတရဴလက်ကသာပ် ဨကရာတ်ကဵုဒါန် ၜိုန်လ္အာတ်ဂမၠိုၚ်ဓယိုန်ဏာကီု သဒ္ဓါမရာတ်ဟတီလ္ၚတ်အာရ၊  ဒဵုဝွံအဲဍိက်တီတုဲ  သၟိက်အာတ်ကောန်မရာတ်ၜါ အဲဍိက်မကၠုၚ်ရောၚ်အဴ။  ပုတ္တေ၊ န်ကောန်မရာတ်ၜါဂှ်။  ဒေဟိ၊ သြဝ်မရာတ်ကဵုဒါန်ကုအဲဍိက်ရအဴ”  တံသုတွာမဟာသတ္တောအဟ၊  ဗောဓိသတ်မိၚ်တုဲ အာစိုပ်ပဳတိသောမနုဟ်တုဲ ရဴညးမစွံပ္တန်လဝ်ထဝ်လ္ၚီကသာပ် ပ္ဍဲဂၠးဂတာတဲကီု သၟိက်ကြီုလလောၚ်ဂအတ်တုဲ  ဂါထာသာ်ဝွံ  ဗောဓိသတ်သ္ဂးရ။


“ဗြဟ္မဏ၊ ယွံဗမၞး အဲဝေသန္တဝ် သ္ဒဴပၞာန် ဒါန်နွံဟာ  ကောန်အဲၜါ အဲကဵုဒါန်ရ နစိုတ်မမ္တက်ဂှ်အဲဟွံဂွံဒှ်ဒဇပ်ဇတဝ် အဲကဵုတုဲ သီုကဵုမပိုၚ်ခြာ ကလောဗမၞးကေတ်ဏာရ၊ ဗက်ဆဝွံမဒှ်ရ၊  မိသၟတ်ၜါ မလုပ်အာဂြိုပ် စဴစိုပ်ဒဵုသၟဝ်တ္ၚဲ မွဲဗ္တံကလောဗမၞးဒၟံၚ်ကၠာရ” “ယးဂတ ဂၞကျာ်ဗလိုပ်ဖုံမြမောဝ် ကဵုကောန်ၜါ နအဟာရဘောဇိုန် သစ္ဆုစၞဗစဖါပ်ကောန်တြုံဗြဴ နပ္ကဴမြမောဝ်ဂမၠိုၚ် သကဵုကယိုၚ်ကောန်ၜါတုဲ ကာလဂှ် အဲစရိုဟ်ဍာ်ကဵုဒါန် ပသက်သဳကဵုတိဇၞော် သကဵုဂၞကျာ် သာဓုကာညိ၊ မွဲဗ္တံဝွံ က္ညကလောဗမၞး ဒီုဒၟံၚ်ကဵုပိုဲညိကၠာရ၊ ယးဂတ က္ညသြဝ်ကလောဗမၞးအာရ”


“ရထေသတ၊ ယွံဨကရာတ် မပိုၚ်ညးဂၟံၚ်ကွာ်တိုက် ဍိုက်ကွဳဂမၠိုၚ် သကဵုအဲဒီုဒၟံၚ်မွဲဗ္တံဂှ် အဲဟွံဒးဂၞပ်ရ၊  လ္အာပ္ဍဲတ္ၚဲဝွံ ကြိုက်ကဵုစိုတ်အဲ အဲဒၟံၚ်ဝွံဂှ် အန္တရာဲ သဒှ်အာကဵုအဲရ၊ အဲသ္အာရောၚ် အဲမြာ၊  အဲဒၟံၚ်ဂှ် ဟုံရအဴ”  “မူဟိုတ်ဂှ်ရော သဘဴမတုဂါံကဵုဒါန် လ္အာတ်သၞုံဟာ၊ ညာတ်လ္အာတ်ညံၚ်ကဵုသတြုကီု လေပ်ပလီုဒါန် ဇၟာပ်ကာလခါတၠအဲ ပတှ်ေကံဖဵုကောန်ၜါ လ္ပကဵုညာတ်မိရ၊  ယာံကောန်ၜါညာတ်မိဗက်ဂးကီုရ၊  ကောန်ၜါဖျေံလဝ်လၚ်ဇဇွောဝ် ဇွောဝ်ရမတ်ကဵုဂၞကျာ်သဒှ်လၞီက္ဍၚ်အာ ယာံလၞီကောန်ၜါသမ္ဘာက္တဵုဒှ်တုဲ ဍေံဗၠးကၠောံအာတၠအဲတုန် ယာံကၠောံအာတၠအဲတုဲ စိုတ်တၠအဲသတဴဒမြံဒၟံၚ် ညံၚ်ကဵုပၟတ် လေၚ်ကဝ် သဒ္ဓါစာဂ ဒတုံအာတုဲ သၟိက်ဂွံပ္တုဲဒါန်ဟဂွံရ၊ ယာံဒှ်သာ်ဂှ်တုဲ ကျာ်မွဲဗွဲအနာဂတ်ဂတ တၠအဲသၟိက်ဂွံဒှ် ဟဂွံဒှ်ရ၊  အဲပမဟုံဆဍိက်တြုံဍိက်ဗြဴရ ပၞောဝ်လဟုံပိုဲညးၜါ လဟုံတၠအဲမဇၞော်ရောၚ်”


“မွဲသာ်တုန် ဗောဓိသတ်တံ တမၠာတမၠာ ပ္တေဟ် ဂလာန်ကောန်သမ္ဘာဂှ် ဒှ်ကျာ်နွံကီုဟာ ပတှ်ေဒါန်တုဲမဂွံဒှ်ကျာ်ရောၚ်၊  ပတှ်ေကံဖဵုတုဲ မစိုပ်ပရမတ္တရောၚ်၊ ကော်နၚ်ကောန်ၜါ လ္ပကဵုညာတ်မိညိရမရာတ်” ဗောဓိသတ်တြုံတၠပါရမဳ ဟိုတ်ကရုဏာ ကဵုကောန်ၜါတုဲ ဂလာန်သာ်ဝွံ သ္ဂးကဵုဗမၞးရ။


“ဗြဟ္မဏ၊ ယွံဗမၞး  ယဝ်ရသၟတ်ၜါ ဟမိက်ကဵုညာတ်မိဂှ် လဝ်ကဵုဒှ်ရ ကောန်ၜါဝွံ ကလောဗမၞးဖျဴဏာကီု သၟိၚ်မအဲမစိုန်ဒှ်တဴလဇုသၟတ်ၜါ ဖျဴဏာကဵုညိ၊ ကောန်အဲၜါဝွံ ပတၠရမျာၚ် ညံၚ်ကြဝိတ်ထဝ် ဘဝဝ်သုဘာသိုက်လၟိုန် ဍိုန်ဍောတ် နွံကုရှ်သာ  ဒှ်သာယေန်ကတောဝ်ညး ရဴမဂၟာ်ဒါံလဝ်စိုတ်ညးကီု  သၟိၚ်မအဲ သ္ဂောံညာတ်စဴၜါတုဲ အိုဟ်တၟိုဟ်စိုတ် ဗွဲမလောန်တုဲ  ကြက်ဒြပ်ဗွဲမဂၠိုၚ် ကဵုကုကလောဗမၞးရ”


“မဟာရာဇ၊ ယွံသၟိၚ်မပြဲ ဨကရာတ်ကလၚ် ဂလာန်အဲဍိက်ညိကၠာအဴ”  တၠအဲသကဵုဖျဴဏာကောန်ၚာ်ၜါ ကဵုသၟိၚ်ဗဴ သၟိၚ်လမ္ဂးဂှ် အဲဍိက်ဖေက်က္ဍၚ်သန် သဒှ်လဟုတ်ဍိက်တြုံဍိက်ဗြဴ သၟိၚ်မတၠအဲညာတ်စဴၜါတုဲ ညံၚ်မှာသၟိတ်မတြံကျာဒမြိုဟ်ကီု ဟွံပၠံၚ်ဂိုၚ်လဝ်စဴၜါရဟာ”


“ယွံဨကရာတ် သၟတ်ၜါဝွံ သၟတ်ၜါဝွံ  ဝေသန္တဝ်ကဵုကုအဲရောၚ် အဲသ္ဂးညးပတှ်ေကီုဟာ သဘဴကောန်ညး ညးသကဵုဒါန်နွံဟာ၊  ဗမၞးဝွံ ဍေံဂစိုတ်ကၠေံဝေသန္တဝ် သီုကဵုဂၞကျာ်မဒ္ဒဳတုဲ ဍေံမဂွံနၚ်ရောၚ်ဂးတုဲ ဟသေၚ်လဟုတ်လမျီုဟသေၚ် ပ္ကီုဒဏ်ပျဲပျာံကုအဲဍိက် ထဴဗျုရသွံမရာတ်”  “အဲဍိက်တုန်ယာံဒှ်သာ်ဂှ်တုဲ  အဲသစဴစိုပ်သ္ၚိ ဗမၞးဗြဴအမိတ္တတာပိုန်  သ္ဂးရိုဟ်ဒနာရသွံ  အဲတီသာ်ဂှ်တုဲ  အဲဟွံစဴဍုၚ်စေတုတ္တရနာဂဵုရအဴ”


“ဗြဟ္မဏ၊ ယွံဗမၞး  သၟိၚ်မအဲသပ္ပရိုဟ်ရောၚ်၊ ပတၠဓဝ်သၟိၚ်စှ်ပြကာ နွံမြမောဝ်ဓဝ်မေတ္တာ ပတၠသမၞိၚ်ကရုဏာ ပြာ်ဒဒိုက်သတ္တံဂမၠိုၚ်ရောၚ်၊ သ္ဂောံညာတ်စဴသ္ဍိုက်ၜါဂှ် သၟတ်မဂွံညာတ်အဲကဵုမဒ္ဒဳရ လဝ်စိုတ်တုဲ  သၟိၚ်မအဲ  အိုဟ်တၟိုဟ်စိုတ်တုဲ ဒြပ်ဗွဲမဂၠိုၚ် သကဵုကုကလောဗမၞးရ”။


“မဟာရာဇ၊ ယွံသၟိၚ်ဇၞော်  အဲမကၠုၚ်နူဍုၚ်ကလိၚ်ကရးတေံဂှ် ဒှ်တရဴအဓါန်မဂၠိၚ်သ္ၚောဲ အဲပ္တေံဂလာန်ဣမိတ္တတာပိုန်ရောၚ်၊  ဂွံသၟတ်ၜါတုဲ မရာတ်သကဵုဖျဴဏာဍုၚ်စေတုတ္တရနာဂဵုဂှ် စဴသ္ဍိုက်အဲ ဣမိတ္တတာပိုန် ဟွံဟီုဟမွဲရမရာတ်  ဗွဲမဂၠိုၚ်ကဵုမရာတ်ဟီုကီု အဲဟွံပဗက်ဂလာန်တၠအဲရ၊  အဲစဴတွာဲ စဴဗြဴအဲ ဣမိတ္တတာပိုန်ရောၚ်မရာတ်” ဂလာန်စှ်ေစးကြံကြသ္ကာတ်မြဟ်သာ်ဝွံ ဗမၞးဟီုဒစးစိုတ် တၠညးဝေသန္တဝ်ရ။


တသ္မိံခဏေ၊  ပ္ဍဲခဏဂှ် သၟတ်ၜါ လကိုတ်ပါၚ်ဗမၞး ဒြေပ်အာအောပ်ဗ္ဒဒၟံၚ် ပလိုတ်ပန္နသာဆိုက်အာသၟိၚ်မကော်  မိၚ်ပါၚ် ဟွံကၠုၚ်ကျာ်သြဳ  သပ္ပရိုဟ်ဟမွဲ ချပ်တုဲ ဒြေပ်အာအောပ်ဒၟံၚ် ပ္ဍဲသပိုဟ်ဂြိုပ် ညံၚ်ဗမၞးမဆဵုစုတ်ကီု မဒှ်ပ္ဍဲစိုတ် သီုဇကုဒဇပ်ဇတဝ်ဒၟံၚ်တတ်တ် ပခိုၚ်ဇကုဟမာန်ညံၚ်စာၚ်ဗြဴမ္ဒးလေံကၞဟ်ကီု ဒိုဟ်တေံဒိုဟ်ဝွံ ဒြေပ်ဂပိုတ်အာတုဲ တိဇၞော် ရဴမက္ဍန်အာကီုမဒှ်၊ ချိုန်ခဏဂှ် ဒြေပ်အာစိုပ် ကၟာစတုရှ်တုဲ သာ်ဝွံ ဇာလဳသ္ဂးကဵု ကဏှာဇိုန်ရ။


“ယွံဒေံဗြဴ လဗိုန်သ္ၚာပိုဲ စှ်ေအာအောပ်ဒၟံၚ် ပ္ဍဲလစဝွံရ၊  ကာလသၟိၚ်မ ဂွံကဏှာဇိုန် လ္ပပ္တိတ်အဲ အဲဟွံပ္တိတ်ဒေံဗြဴကဏှာဇိုန် ကာလမိပိုဲကော်ပိုဲဂှ် ပိုဲတိုန်ဟီုရိုဟ်ရေၚ်ကဵုမိပိုဲရ၊  မိတၠဂုန်ပိုဲရောၚ် မဒှ်ဇြဲသုံဇၞော်ကၠး ဗလးဒဒိုက်လမောၚ်စိုတ်ပိုဲရောၚ်၊  သၟိၚ်မပိုဲတၞံတာဂမြာတ် သမၞိၚ်အန်က္ဍၚ်သန်ဒေံဗြဴ”ဂးတုဲ  တွာ်ဆုတ်စှ်ေအာ ပ္ဍဲကၟာလစ ဒလဝ်သၠဒကှ်တုဲ အောပ်ဗ္ဒဒၟံၚ်ရ။


ဘိက္ခဝေ၊  ယွံခမဳတံ။  ပ္ဍဲကာလဂှ်  သၟတ်ၜါညံၚ်ကောန်စာၚ် မလကိုတ်လၞေၚ်ကီု လကိုတ်ပါၚ်ဗမၞး မတွံဂး အသီဒိုဟ်တေံဒိုဟ်ဝွံ  ဒြေပ်ဂပိုတ်အာ အလုံဂြိုပ်ရ ခမဳတံ။  တဒါကာလေ၊  ပ္ဍဲကာလဂှ် ဗမၞးဇူဇကာ ဟဂွံညာတ်သၟတ်ၜါတုဲ ကမၠိုက်ဒေါသ  ဍေံပါတ်တိုန် သာ်ဝွံ ဍေံတ္ၜေဟ်တၠညးဝေသန္တဝ်ရ။


“ဒေဝ၊  ယွံတၠညး  ကောန်ၜါကဵုဒါန်ကုအဲတုဲ  သကဵုအဲဖျဴဏာ စေတုတ္တရနာဂဵု အဲဟွံဖျဴ အဲဖျံဏာကဵုဣမိတ္တတာပိုန်ရောၚ်၊  မာတ်အဲမ္ဂးစကာပါၚ်ကဵုဒဴ  အဲသၟိၚ်သၟိၚ်စကာကဵုဒဴ  အဲညာတ်စကာဒၞေၚ်မတ်  ဗက်ဗ္ဒဴကၠေံကောန်တုဲ ပဗတ်ဟွံတီသွံ တလန်ညးတကံပန်အန်အာ  တလန်တၠအဲဝွံ  ဂၠိုၚ်သန်သွံ ဝေသန္တဝ်”  သာ်ဝွံ  ဗမၞး တ္ၜေဟ်ဗောဓိသတ်ရ။


ဗောဓိသတ်မိၚ်ဂလာန်ဗမၞးဇူဇကာတုဲ နစိုတ်ချဳပမြပ် ဒဇပ်ဇတဝ်ဒၟံၚ်ပ္ဍဲဒါန် ဒဒှ်သၟတ်ၜါဒဴအာ ဗောဓိသတ် ဗ္စာရဏာတီတုဲ သ္ဂးရ။


“ယွံကလောဗမၞး  တိဇၞော်ဂှ် မလေပ်ဂတးအာ သစ္စအဲ ဟွံဂတး  လ္ပဒိုက်စိုတ် ညံၚ်ဂွံသၟတ်ၜါဂှ် အဲဂၠာဲကဵုရ” ဂးတုဲ  ကတဵုအာနူသၞာ  ဂၠာဲဗက်အာလၟာ်ဇိုၚ်ကောန်ၜါ  အိုတ်အာပ္ဍဲကၟာလစညာတ်တုဲ  ဂါထာမရဴဝွံ ကော်နာဲဇာလဳရ။


“တာတ  ဇာလဳကုမာရ၊  ယွံကောန်သ္ဍိုက် ဇာလဳ  ညံၚ်တိုန်ကဵုသၟိၚ်မညိရလေဝ်ကောန် သၟိၚ်မမ္ဒးတ္ၜေဟ်ဗမၞးသလောံဒၟံၚ် ညံၚ်ပၟတ်လေၚ်ကဝ်ကီု နာဲမတုပ်တဴ ရဴဗြဲရတ် ညံၚ်တိုန်သြိုဟ်လၜိုဟ်လ္ၚဗဗု စိုတ်သၟိၚ်မညိရလေဝ်ကောန်”  “ယွံနာဲ မတုပ်တဴရဴက္ၜၚ်ထဝ် ပဍိုက်လဝ်ဒါန်သၟိၚ်မ  ကဵုသၟိၚ်မ ဂွံတဝန်ကၠောံအာမှာသၟိတ် သံသာ  ကဵုဂွံစိုပ် သြၚ်နိဗ္ဗာန်ညိ၊ သၟိၚ်မဂွံကၠောံအာတုဲ လိုက်တံဂမၠိုၚ်  ဒ္ဂေတ်တဴကေုာံဒေဝတဴ ကေုာံသၟိၚ်မာ ကေုာံဗြီု  ကဵုအဲဂွံဟံၚ်စလောံဏာနူကဵုမှာသၟိတ် သံသာ  ကဵုဂွံစိုပ် သြၚ်နိဗ္ဗာန် ညိရလေဝ်ကောန်”


တသ္မိံခဏေ၊ ပ္ဍဲခဏဂှ်။ နာဇာလဳ မိၚ်ပါၚ်တၠပါရမဳတုဲ သာ်ဝွံ ဗ္စာရဏာ  “ပိုဲဝွံ  ဟွံပ္ဍောၚ်ကာယ သၟိၚ်မပိုဲမွဲဝါဏီ  တ္ၚဲဝွံမတၠဂုန်ပိုဲ  မဍောၚ်စိုတ် ဒမာနူပိုဲသွံ  ဗတ်ရဗမၞး ဂွံကဵုဍေံစဖျုန် သုၚ်ဆီ ပဍိက်စကာကဵုဒှ်ကီု အဲဟွံဒညရ၊ သၟိၚ်မတၠဂုန် ပကဵုဒကော်ၜါပါၚ်ရောၚ်”ဂးတုဲ ဖါဲကၠေံသၠဒကှ် တိုန်ကၠုၚ်သီုသ္ၚာမတဍေက် လောတမဝ်ဒၟံၚ် တံဇိုၚ်သၟိၚ်မတုဲ ဂတောဝ်ယာံတဴရ။


တၠညးဝေသန္တတ်ပၠန်တုန်ရော၊  ပအံၚ်ကၠေံလၞီဇကုတုဲ သာ်ဝွံ သၟာန်နာဲဇာလဳရ၊ “ယွံဇာလဳ ဒေံကဏှာဇိုန် မူဒၞာဲမဒၟံၚ်ရော”  “ယွံသၟိၚ်မတၠဂုန်ပိုဲ ဥပမာညံၚ်က္ၜၚ်ကဵုပတ္တဝါထဝ် မလှောဝ်ဒၟံၚ်ပ္ဍဲဒေါဝ်ဂၚ်မှာသၟိတ်ဇၞော်  ဒးကျာဇမ္ကာတ်ရဴဇုက်ဒွက်ဒကုတ် ချာဲပြးအာ တၞဟ်ဟ် ရဴမဇွောဝ်ဗက်အာဖဴဍာ်ကီု။  ဨဝံ၊  ဇုက်ဒွက်မေတ္တာ  သၟိၚ်မပိုဲဒကုတ်အာ ပ္ဍဲပိုဲဍိက်ညးၜါ  ကောန်ကဵုဒေံတုဲ တၞဟ်ဟ်ဒးစာ်ခြာပှ်လှ်အာရ သၟိၚ်မတၠဂုန်၊  သဘဴသတ္တံဂမၠိုၚ်ဝွံ ဘဲဒဒိုက်မက္တဵုဒှ်မ္ဂး ဇကုအဲ အဲမၚ်မွဲ ဇကုညးညးမၚ်မွဲရ”။


တၠပါရမဳ မိၚ်ဂလာန်နာဲဇာလဳတုဲ ဗ္စာရဏာရ၊  “နွံကောန်ၜါ ကဵုလဝ်ကတ္တိကကုရၚ်သကံတုဲရ၊  အဲဟပလီု ကတ္တိက ကောန်အဲရ”  ဂးတုဲ ဂါထာမရဴဝွံ ကောန်ကဏှာဇိုန်ရ။


“အမ္မပိယမိတာ၊  ယွံမကဏှာဇိုန်သ္ဍိုက်သၟိၚ်မ။ ဨဟိ၊ နာဲညံၚ်တိုန်ဗပေၚ်ပါရမဳ သၟိၚ်မညိရလေဝ်ကောန် သၟိၚ်မမ္ဒးတ္ၜေဟ်ဇူဇကာ ဟဒယတဴလောံဒၟံၚ် ညံၚ်ပၟတ်လေၚ်ကဝ် နာဲတုပ်တဴရဴ နုၚ်ကၠဟ်ထဝ် တိုန်ဗၜိုဟ်လ္ၚစိုတ် သၟိၚ်မညိရလေဝ်ကောန်”  “မိမတုပ်တဴရဴပတ္တဝါ ဇာလဳမတုပ်တဴရဴက္ၜၚ်ထဝ် ဂတဝ်လဝ်ပ္ဍဲမှာသၟိတ်သံသာတုဲ သတ်ၜါစှော်ပန်အသၚ်ဃဲ တြဴစှော်ကိုတ်ကဵုမွဲလက်ပရဲ  မစိုန်ဒှ်တဴ ကောန်ဗၞိက်အရၚ် အဲသ္ပဒကိုပ်က္ၜၚ်ဇၞော် ဒးကာလၝောံသုံ ဗုဒ္ဓုပ္ပါဒလက္ခဏ၊  သ္ပယာပိစံၚ်တုဲ ကွေတ်ပဋိပတ် တၠပညာတမၠာအဲဒ္ဂေတ်ဗက် အဲဝေတ်တဲသၞေဝ်သတိတုဲ သတ္တံတဏီဂၠက်ဒၟံၚ်ပ္ဍဲသြဃသံသာဂှ် သဂိုၚ်တဝန်ကၠောံအာ သြၚ်နိဗ္ဗာန် ဂလာန်သၟိၚ်မ နာဲဒ္ဂေတ်ဗက်ညံၚ်တိုန်ကဵုသၟိၚ်မညိရလေဝ်ကောန်”။


တဒါကာလေ၊  ပ္ဍဲကာလဂှ်။ ကဏှာဇိုန် မိၚ်သၟိၚ်မကော်ဂးကီုရ၊  ဗ္စာရဏာ ပိုဲဝွံ ဒှ်တၞောဝ်ဨကရာတ် ကောန်သပ္ပရိုဟ်ဇာတိ မာတ်ဒွံလောကဓဝ် ဒဒိုက် မကၠုၚ်စိုပ်ထောံကၠေံ ပဋိပတ်ရဟာ ပကဵုအံက်ကျာ်ဂန် ဒးကော်ၜါပါၚ်ရောၚ်ဂးတုဲ ဖါဲကၠေံသၠဒကှ် တိုန်ကၠုၚ်ပၠောတ်ကၞိပ် ပ္ဍဲတံဇိုၚ်ဗောဓိသတ်တုဲ ဂတေဝ်ယာံတဴရ။  ဗောဓိသတ်ပၠန်တုန်ရော  ညာတ်ဒဒိုက်လၞီကောန်ၜါ ဇဝိတ် သပေါတ်သနေံသနဴတုဲ  သာ်ဝွံသ္ဂးရ။


“တာတဇာလဳကုမာရ၊  ယွံကောန်သ္ဍိုက်ဇာလဳ  ဒဒှ်သၟိၚ်မမသ္ဍိုက်ဒါန်နာံတံညးၜါ ဟဂွံတီဟာ အဇ္ဇျာသယ  သၟိၚ်မဝွံ  နာဲတံညးၜါဏာဗစိုပ်ညိရကောန်” သာ်ဝွံ ဟီုပၠာံဗဇး ကောန်ၜါတုဲ ညံၚ်နာဲသာ မသ္ဂုတ်ၚုဟ်ဂၠဴကီု ပ္ဍဲသြၚ်ကၟာလစ စတုရှ် သ္ဂုတ်လဝ်ၚုဟ်မကောန်ၜါရ ပသာ်ရော။


“တာတဇာလဳကုမာရ၊  ယွံကောန်သ္ဍိုက်ဇာလဳဒဒှ်တိတ်ဗၠး နာဲသၟိက်ဒှ်မ္ဂး ထဝ်လ္ၚီနိက်ကဵုကုဗမၞးတုဲ ဒဒှ်စမၠးနာဲသ္ဂောံြရ၊ ကောန်ဒေံနာဲကဏှာဇိုန်မွဲ နပြသာဒ်မ္ၚဵု ပူဂဵုမအန်ကဵုဂကူဒြပ်ဗွဲမဂၠိုၚ် ဍေံကဵုကုဗမၞးတုဲ  ဍေံပလီုကၠေံဂကူဒေံနာဲတုန် ပါဲကၠေံနူသၟိၚ်ဨကရာတ်တုဲ သဗ္ဗကၠံကၠံ ညးမကဵုကုဗမၞးမာန် ဒှ်တမွဲရ၊  ဒေံနာဲသၟိက်ဒှ်မၠးမ္ဂး ထဝ်လ္ၚီနိက် စိၚ်ကၠံ ချေံကၠံ ဍိက်တြုံကၠံ ဍိက်ဗြဴကၠံ ဥဿဘကၠံ ဂၠဴပဏတ်ကၠံ ကွဳကၠံ သဗ္ဗကၠံကၠံ ကဵုညးကဵုကုဗမၞးတုဲ ဒေံနာဲဂွံဒှ်စမၠးရ” သာ်ဝွံ သ္ဂုတ်ၚုဟ်ကောန်ၜါ ဖျဴဏာ အဿမာပိုတ်တုဲ သာ်ဝွံ သ္ဂးကုဗမၞးရ။


“ယွံဗမၞး ကောန်အဲၜါဝွံ အဲသ္ဍိုက်ကၠံဆ လ္ၚီဆ ဖဵုအဲမကဵုဒါန်ကောန်အဲၜါဝွံ ပညာသဗ္ဗညုတညာန် ကဵုအဲဂွံစသိုၚ် က္ဍိုၚ်ဗ္တာၚ် အရဟတ္တဖဵု ကဵုအဲဂွံဒလဝ်ညိ” ဂးတုဲ တဲဇွိသ္ဂန်ကံတဲကောန်ၜါ တဲသတုံရပ်ဍာ်ပလၚ်ကာ စရိုဟ်ဍာ်ကဵုဒါန်ကုဗမၞးရ။


ဘိက္ခဝေ၊ ယွံခမဳတံ။ ဨကရာတ်ဝေသန္တဝ် ဟီုပၠာံဗဇးကောန်ၜါဂိုၚ်ဖျဴဏာကောန်ၜါ နူကဵုကၟာလစစတုရှ် လုပ်အာပ္ဍဲပဏ္ဏသာ ဂိုၚ်ကေတ်ဍာ်ပလၚ်ထဝ်တုဲ တိတ်ကၠုၚ်ဂ္ဇံပ္ဍဲဂၠးတၟံမပြဲ နဲပဋိမာရုပ်ထဝ် ရဴမရာၚ်ဆာဲတဴကီု၊  တဲဇွိရပ်လဝ်ကံတဲကောန်ၜါ  တဲသတုံ ရပ်လဝ်ပလၚ်ကာသ္ပဗစဲ ပညာသဗ္ဗညုတညာန် ကဵုဒါန်ကောန်ၜါ ကဵုဗမၞးဇူဇကာဂှ်ဒှ်တုဲ တ္ၚဲသဳဗပေၚ်ဥပုဟ်ရောၚ်၊  ယာံစရိုဟ်ဍာ်ဒက္ခိဏဒါန် ဒွံတဲဗမၞးသၠောန်စှ်ေအာ ဒွံဂၠးတိဇၞော် မၞုံသတီုၜါလက်ယောဇနာကဵုပန်စှော်လ္ၚီပရဲ ရဴဇၟူမပြဵုဒၟံၚ်ဌာန်ပိကီု သဓဵုက္တဵုဒှ်ကသဳတိ ကလိုက်ဍာ်တၟံ သိန္နရာတ် ရဴတ္ၜဝ်ဒပံၚ်ညးမစံၚ်တံကၞတ်ကီု  ဍိုန်လယတ် လစတ်လၟောဝ် တယောဝ်စှ်ေဂတမုက် တၟံဝၚ်ဂပဝ်ရ။


သၟိၚ်အိန်နာဲသွဝ်ၜါ  တက်ကၞက်တြ ဗြဲမသက္ကုကာလ ဒးဗဂူဖျေံ ဇုက်လလဳ ဟသေၚ်ကဵုကာလ ခဏဗစဳတဴရ၊  စတုမရာတ် သွဝ်တရဴလလောၚ်မမြဴ ဒဵုဍုၚ်ဗြီုအိုဿီု မှာဗြီုကီု သာဓုကာအသဝ်ဂပ်ဝ်ဖေက်ဂၟံက်သမ္ၚာတ်ဒမြဴ ဒတဴနရဴသော်ဇကု အနုဒိုဟ်အသဝ် တမ်ညဝ်အာဇၟာပ်ရး တၠညးဝေသန္တဝ် ညာတ်အသဝ်ဒါန်ကောန်ၜါဂှ်တုဲ သ္ဇုၚ်သ္ဍိုက်ယိုက်သၟိပ်တဲလ္ၚောဝ်၊ လ္ၚောဝ်လဒိုဟ်ဒၟံၚ်တုဲ သ္ဂးရ၊  “ဟးဒါန်အဲဝွံဂှ် ဒှ်သရာဲဗပေၚ်ကဵုပၞာန်မာရ”ဂးတုဲ အိုဟ်တၟိုဟ်စိုတ်ဗွဲမလောန်ရခမဳတံ။


တဒါကာလေ၊  ပ္ဍဲကာလဂှ် ဗောဓိသတ်တြုံတၠပါရမဳ ကောန်ၜါမသၟဟ်ကဵုဖျုန်ဂြိုဟ် ဂဍောၚ်မတ်ကဵုဒါန်စုတ်တဲဗမၞးတုဲသ္ဂးရ။


“ယွံကလောဗမၞး  အဲကဵုဒါန်ကောန်သ္ဍိုက်အဲၜါဝွံ အဲဟွံရာဒၞာမိက် သမ္ပတ္တိအိန်ဗြီု သမ္မတ္တိဒဒှ်ကျာ်အဲရာဒၞာမိက်ရောၚ်”ဂးတုဲ စရိုဟ်ဍာ်ဒက္ခိဏဒါန် ဒတုံစှ်ေဒွံတဲဗမၞးဗက်ဂးကီုရ။  တုဲသလောန်စှ်ေအာဒွံတိ  တိမၞုံသတီုၜါလက်ကဵုပန်စှော်လ္ၚီ ယိုက်ပရဲ ဒုၚ်သ္ဇိုၚ်ဟွံမာန် ခၠၚ်သာတ်စှ်ေအာဒွံဍာ် ဍာ်မၞုံသတီုပန်လက်ကဵုဒစာံစှော်လ္ၚီယိုက်  ပရဲဒုၚ်သ္ဇိုၚ်ဟွံမာန် ခၠသာတ်စှ်ေအာဒွံကျာ  ကျာမၞုံသတီုဒစာံလက်ကဵုစှ်တြဴလ္ၚီယိုက်ပရဲဂှ် ဒုၚ်သ္ဇိုၚ်ဟွံမာန်တုဲ  ရုကျာဒှ်ကသဳဍာ် ရုဍာ်ဒှ်ကသဳတိ ရုတိဒှ်ကသဳတၟံ တ္ကံပန်သန်တပ်ပြဘန် သိန္နရာတ် နရာတ်တဴရဴက္ၜၚ် မ္ဒးပၟတ်လစတ်လၟောဝ် မှောဝ်ဇာလဗိုတ်ကျာပိုက် လ္အိတ်မှာသၟိတ် စလိုက်တိုန်လပှ်အလိုန် ဇိုန်တွာဲကၞုက်ကၞာဲပ္ဍဲဂြိုပ်ဟေမဝန် မပ္တံသတ်ဇိုၚ်ၜါ သတ်ဇိုၚ်ပန် ဗြုဇရန်ဇရာ  အကာသဗစဳဇုက်လလဳပျးလဟဵု ဂဂဵုကြဵုဂညန် ဂတးပန်စမြေံတဴ ကမြဴတိုန်အာဒဵုသွဝ် တမ်ညဝ်တိုန်အာဒဵုဗြီုအကနိဋ္ဌာ နူကဵုဂၠးအာကနိဋ္ဌာတေံ စဵုကဵုစိုပ်ဂၠးတိဇၞော်ပိုဲဝွံ ဒှ်အာဗရုမွဲကီု  အိုဿီုဒေဝတဴ ဘုမ္မဇဵု ရုက္ခဇဵု အကာသဇဵု အိန်ဗြီုယီုမာ နာရဒပဗ္ဗတ ပဇာပတိ သၟိၚ်ဗဳသၞု  ပြမေသြဳ  ပြမေသွဝ်  ခနှောဝ်ဂန္ဓဝ်ညးသွဝ် ကေလာသ ဟးလတုန်ဝါဝွံ ပိုဲဂွံဒှ် သာဝကနာဲပိုဲ တၠလျးတရဴရဂးတုဲ လလောၚ်ကဵုသာဓုက ဗွဲမလောန်ရ။


တၠညးဝေသန္တဝ် ညာတ်အသဝ်ဒါန်ဇကု သီုမသ္ဇုၚ်သ္ဍိုက် ယိုက်ဍောၚ်ဒကှ်တဲ လ္ၚောဝ်လဒိုဟ်တုဲ နဂလာန်သာ်ဝွံ သ္ဂးကဵုဗမၞးရ။


“ယွံဗမၞး နူအဲမဂွံကဵုဒါန် ကောန်အဲၜါဝွံ ပညာသဗ္ဗညုတညာန်ရောၚ် အဲမသ္ဍိုက်ကၠံဆလ္ၚီဆ မဒှ်ဟိုတ်ဂှ် အဲဂံၚ်ကဵုဒါန် ကောန်ၜါကုဗမၞးဒးစရိုဟ်ဍာ် ပ္တီတိသုန္ဓရဳကဵုပလဝ်သက်သဳအသဝ်မဇၞော် ကဵုဣဒ္ဓီက္တဵုဒှ်တုန်  အနာဒဳသံသာအဲကလိဂွံ ပညာသဗ္ဗညု သဒှ်ကျာ်ပြာ်သတ်ဂမၠိုၚ် ဂွံဂိုၚ်စၠောံ စရၚ်နိဗ္ဗာန်ဆောတ်ဟၟဲရ ကလောဗမၞး”ဂးတုဲ သီုမအိုဟ်တၟိုဟ် ဖဵုတၠးစရာဲကောန်ၜါတုဲ။ နိသိဒိ၊  စိုန်ဂ္ဇံတန်ဒၟံၚ်ရ။


တဒါကာလေ၊ ပ္ဍဲကာလဂှ် ဗမၞးဇူဇကာ ဂွံဏာသၟတ်ၜါတုဲ ဍေံစရဲလုပ်အာဂြိုပ် နၚေက်ကိတ်ဒကုတ်ဇုက်ဂြိုပ်တုဲ သတုံတဲဇာလဳဇွိတဲကဏှာဇိုန် ဍေံဒက်ပ္ကောံတုြ မုဟ်ဇုက်မွဲလ္ပာ် ဍေံလၟိုတ်စသၟတ်ၜါ ဂတတၠညးဝေသန္တဝ်ရ။


ဘိက္ခဝေ၊ ယွံခမဳတံ၊  ညံၚ်ဒဇန်သၚာသဳဗမၞးဇူဇကာ ပ္ဍဲလိုက်ဝွံ ဟၟဲရခမဳတံ၊  အစောန်ဒေါသမလောန်တုဲ ဟွံမၚ်ၜုန်မြ နၚေက်ကိတ်ဒကုတ်ဇုက်ဂြိုပ်တုဲ တဲသၟတ်ၜါပ္ကောံပမွဲတုဲ မုဟ်ဇုက်မွဲလ္ပာ် ဍေံလၟိုတ်ဓရေပ်ဏာဂတမတ် ဝေသန္တဝ်ရခမဳတံ။


ပ္ဍဲကာလဗမၞး မတက်ဓရေပ်ဏာသၟတ်ၜါဂှ် စိုပ်ဒေါဝ်တရဴ ပ္ဍဲဌာန်မွဲ မဟသၟဟ်ဗမၞးတလိတ်လောတ် တဆူအာတဲသၟတ်ၜါ သလောတ်တိတ်အာ နူဇုက်ဒွက် သီုကဵုယွာံပၚောံစဴကၠုၚ်ကဵု တၠညးဝေသန္တဝ် ညံၚ်ကောန်ဒြာဲ သီုလ္ၚဝ် မဗၠးနူတဲလၟတုဲ ရဴမစၟဳဒၟံၚ်ၝောံကီု။ ဨဝံ၊  ရဴသာ်ဝွံ ဇာလဳကဏှာဇိုန် သီုဇကုမဒတဝ်ဒၟံၚ်တတ်တ်  လၞီသမြပ်ဒၟံၚ် ညံၚ်ဇဝိုန်လပှ် လၟောဝ်ဖျေံဇကုပ္ဍဲတံဇိုၚ်သၟိၚ်မတုဲ ဂါထာမြဴဝွံသ္ဂးရ။


“တာတ၊ ယွံသၟိၚ်မ  မိပိုဲနူယး တိတ်အာဂြိုပ်ဟွံစဴစိုပ်ဏီ  လံမိပိုဲစဴစိုပ် သၟိၚ်မလ္ပကဵုကုဗမၞးဏီရ၊  ကာလမိပိုဲစိုပ်ပိုဲဂွံညာတ်မိတၠဍာ်တှ်ညိတုဲ  ကာလဂှ် သၟိၚ်မဇိုန်ကဵုဇကုပိုဲကဵုဗမၞးရ၊  လဝ်ကဵုဗမၞးသွံစပိုဲရ လဝ်ကဵုဗမၞးဂစိုတ်ပိုဲရ၊  ပိုဲညးၜါသ္ဂောံညာတ်မိတၠဂုန်ပိုဲတုဲ ပိုဲဟွံဒှ်သၠိုက်သ္ၚောံရသၟိၚ်မ”  “ယွံသၟိၚ်မ စိုတ်ဗမၞး ဟွံခိုၚ်ဒြိုဟ်သ္ကာတ်  က္ဍၚ်သန်သၟိၚ်မ  ဇကုဗမၞးပၠန် အံက်ကျာ်ဂန်ရံၚ်ရ၊  စးကဝ်လဍိုဟ်သြိုဟ်ဍံကအ် တယောဝ်ဇွောဝ်တဴဍာ်ပါၚ် နွံရမျာၚ်သ္ကဟ်၊  မုဟ်ခ္ဍမ်၊ ဗုၚ်ညံၚ်ဓရဳ ဒဳခ္ဍဴ မတ်ရဴခ္ဍာ်  တွာ်သၠံၚ်တံၚ်ယဇၞော် သော်ဗကေတ်သ္ဇုၚ် မုက်ဂညန် သၟန်ပါၚ်လ္တူဂြောပ်ဗ္ဒန် ဂၞေဟ်ပန်တၞုၚ် သော်ပါၚ်သလုဲ  သၞေံတဲသအုဲသအေၚ်လ္တေၚ်တြာန်လဝ် ဗွဝ်အိက်ရုဲ ဒဝါန်ဒျိုၚ်သၠုၚ် ဒြိုဟ်သ္ကာတ်ကလော်ပိၚ်သာတ်  စဖျုန်သုၚ်ဆီရောၚ်၊  မူဟိုတ်သၟိၚ်မရံၚ်ဗဵုဒဒိုက်ကောန်ၜါဒှ်ရော”


“ယွံသၟိၚ်မ စိုတ်သၟိၚ်မပိုဲဝွံ ဗတ်ရသဒှ်တၟံတေံ ဆဵုလေံဗတ်ဇဗတ်ဂှ် သဒှ်အာသၟးသၟးကီုရ၊  ဗတ်ရသဒှ်ပသဲ တ္ၚဲဆဵုပၟတ်မဂဵုဍာဲ သ္ဒးတူလာဲအာကီု ဒဒိုက်ပိုဲညးၜါ ကောန်ကဵုဒေံဝွံ ဒးဒုၚ်ဘဲလေံဗမၞး စးညံၚ်ကဵုသာဲဗောဝ်  ညံၚ်ညးဒးဂြောပ်လဝ်ကဵုယာတ်ဗကေတ်ကီုရ၊ ပသာ်သၟိၚ်မ ဓဇန်ကဵုပိုဲကောန်ၜါဒှ်ရော”။


“ယွံသၟိၚ်မ ကဏှာဇိုန်ဝွံ ညံၚ်ကောန်ဒြာဲမသာဲတိတ်အာနူၝောံ နူသ္ဂံကီု  သီုလၞီလၞာ် ဗျဵုထၚ်ဍာ်တှ် ဗှ်ဂရိတ်ဇုက်ဒွက် ဂၠက်စှ်ေအာ ဒွံဇုက်ဖျုန် ပ္ဍုတ်သၞာံပြဵုဒွဵုတွိုက်ဗမၞး  လောန်က္ဍၚ်သန် သၟိၚ်မကျာ်ဂန် ပသာ်သၟိၚ်မဓဇန်ကဵုကောန်ဒှ်ရော။


“ယွံသၟိၚ်မ ဗတ်ကဵုသာဲနူတၠဂုန်ၜါ  ဗတ်သဒးပကာဂစိုတ်ရ၊  အဲနာဲဇာလဳ ဗပေၚ်ပါရမဳသၟိၚ်မကြိုက်စိုတ်ဗမၞးရ၊ ပဍိက်စကာ ကဏှာဇိုန်သွတ်ဟေၚ် ကဵုဒၟံၚ်ဇရေၚ်သၟိၚ်မသၟိၚ်မ ကဵုဒၟံၚ်အဏံ သ္ဂောံဒှ်သကံမိပိုဲရ၊  ဆအဲဍိက်မွဲ သ္အာကရောံဗမၞးညိရမူဒှ်ရော  အံက်ကျာ်ဂန်” သာ်ဝွံ နာဲဇာလဳယာံဗုတ်အာတ်အခေါၚ်ကဵုတၠညးဝေသန္တဝ်၊  တၠညးဝေသန္တဝ် ဟဂွံပံက်ပါၚ်တုဲ နစှ်ပန်ဂါထာ ဇာလဳ ယာံရိုဟ်ရေၚ်ကဵု ကဏှာဇိုန်ရ။


“ကဏှ်ေ၊ ယွံကဏှာဇိုန်  ဒဒိုက်ပိုဲညးၜါကောကဵုဒေံ  ဒဒွဵုလေံဗမၞး  သ္ဂးဒိုက် ဟွံဒိုက်ရ၊ သဘဴပိုဲသတ်ဂမၠိုၚ် မတဴပ္ဍဲသံသာဝွံ ဟွံမြိပါ ပ္ဍဲဒဒိုက်တသိုက် တန်ဒၟံၚ်တွဵုကဝ်ဂှ်ဟွံဂွံဒှ်ရ၊  ဟိုတ်ဂှ်ရ ဒဒိုက်ဒွဵု ဗမၞးဝွံ ဟွံဒိုက်က္ဍၚ် အဲမ္ဒးဂးရောၚ်”။


“ယွံကဏှာဇိုန် ဒဒိုက်ပိုဲမ္ဒးသာဲနူမိတၠဂုန်အံက်ကျာ်ဂန် ဒဒိုက်ပန်ခဍန်တိ ဖေက်ဒှ်ကဵုမိတၠဂုန်ပိုဲ ဗွဲကြဴဒဒိုက် ရဴဝွံရောၚ် ဒိုက်လောန်နူဒွဵုဗမၞး  ကၠံဆလ္ၚီဆသွံ”။


“ယွံဒေံဗြဴ ပတၠရုပ် ညံၚ်ပြာသာဒ်ပ္ကဴ ရဴပၞာၚ်တိုၚ်ထဝ် ဒှ်ဗွဝ်ဗဗဵုမတ်ညး၊ ရမျာၚ်သၟဟ်ကွဴ ရဴကြဝိတ်ထဝ်  ဗွဝ်သုဘာသိုတ်  ညံၚ်စရာဲတၠံၚ်ဗိုတ် မဂၟာ်ဒါံလဝ်စိုတ်ညးကီု တ္ၚဲဝွံ ပိုဲကောန်ကၠၚ်ၜါ ဗမၞးဂွံဏာရ မိတၠဂုန်ဗြဴပိုဲ  သစဴကၠုၚ်နူဂြိုပ်စိုပ်အဿမာပိုတ် ဟွံညာတ်ပိုဲညးၜါ  ဖဳဒွါဘၚ်ၚုၚ် သုၚ်ဂျိလၞီ  သ္ၚဳယဲပူမဟ် သမ္ၚဟ်စရၚ်လၚ်ဇွောဝ် ဇွောဝ်ရမတ်မိပိုဲလောတ်ယဲရ ဟတီ”။


“ယွံကဏှာဇိုန် ပိုဲညးၜါကောကဵုဒေံ ဥပမာညံၚ်စက်ဂိတုတ္ၚဲ မစဳပျးတဴ တကံပန်ကီု နူပိုဲညးၜါ ကောကဵုဒေံဒးလွပ်ရာဟုတု တ္ကံစက္ခုဒွါ  သၟိၚ်မိသၟိၚ်မပိုဲ  ညံၚ်ကြုၚ်ဇၞော်မအန်ကဵုဍာ် ရဴမသကှ်အာကီု  ညံၚ်သာ်ဂှ်ရ  ဟသေၚ်ကာလ္ပလာၚ်ယး  ဟသေၚ်သ္ဂာတ္ၚဲ ဂၠံဟဒယ  တၠဂုန်မိပိုဲ သကှ်အာသဒးဂၠုဲ  သၟိၚ်မာရဏ သဒးလသာခန္ဓ သဒးပကာဂစိုတ် ဂုန်ပိုဲညးၜါရဟတီ”။


“ကဏှေ၊ ယွံကဏှာဇိုန် ဣဝွံဆုကြေၚ် ဇမ္မုရှ် ပၞဟ်ဗဳဗၠတ်၊ ဣဝွံဆုဗဳသၠန် ဇြဲမှာဘုတ် မၚ်ဂုတ်ပၞဟ်ဓယာ် ကြုက်ထဝ်ဗ္ဒဝ် သတ်ဝိသကဝ် လၟေၚ်ပဝေၚ်ပိုဲ ယၚ်ဆုမကမွဲပြကာ။ တာနိ၊ ဆုပဝေၚ်ပိုဲဝွံ ပုဗ္ဗေ၊ ကာလမတုဲတေံ။ ဒိဿန္တိ၊  ပ္ဍံစၞောန်ထ္ၜးတဴ၊  အဇ္ဇ၊  ပ္ဍဲတ္ၚဲဝွံ ဇဟာမ၊ ပိုဲသဒးလသာထောံကၠေံရသွံ”။


“ယွံကဏှာဇိုန် ဇရေၚ်နဿမာပိုတ်သၟိၚ်မပိုဲ မၞုံကြုၚ်သၞေဟ်မရာၚ်ဆာဲတဴဍာ် မထ္ၜိုဟ်သ္ဇုၚ်ဒၟံၚ် ညံၚ်မြသာံဖြာဏဳမိပိုဲ ဖျေံဏာပဝေၚ်ပိုဲ ပ္ဍဲကြုၚ်တုဲဂှ် ကြုၚ်ပဝေၚ်ပိုဲဂှ် နွံတဴရ၊  ပိုဲပဒေသဳၜါ၊  ဇဟာမ၊  ပိုဲဒးလသာထောံလဝ်တုဲရသွံ”။


“ယွံကဏှာဇိုန် အပေါတ်မဝေၚ်ပိုဲ ကလောန်တဲဝိသုကမ္မ မပ္တံရုပ်စိၚ် ရုပ်ချေံ ရုပ်ပြေၚ် ရုပ်ဂၠဴ ကၠက်ဒက်ဒြၚ်ပလာဲသော်ရ၊  ပုဗ္ဗေ၊  ပ္ဍဲကာလမတုဲတေံ။  ကိလာမ၊ ပ္ဍံပိုဲဝေၚ်တဴ။ အဇ္ဇ၊  ပ္ဍဲတ္ၚဲဝွံ။ တာနိ၊  ဂှ်ရုပ်ပဝေၚ်ပိုဲဂှ်။  ဇဟာမ၊ ပ္ဍံပိုဲဒးလသာထောံလဝ်တုဲရသွံ”။


ဣတိပရိဒေဝံ၊ ဟိုန်နာဲဇလဳ။  ယာံရိုဟ်ရေၚ်ဒၟံၚ်ကဵုကဏှာဇိုန်ရ၊ တသ္မိံခဏေ။  ပ္ဍဲခဏဂှ်၊  ဗမၞးဇူဇကာ ဗက်စိုပ်ကၠုၚ် နဇုက်စန်ကံတဲ ဂြဒဇက်ဏာဂတမုက်တၠညးဝေသန္တဝ်ရ၊ ပဗှ်ေလေပ်ဒဴရော ဂးတုဲ တက်ဓရေပ်ဏာရ။


ဘိက္ခဝေ၊ ယွံခမဳတံ။  ပ္ဍဲကာလဂှ် ဗမၞးမဂြဏာ ဇိုၚ်ဂါံဗက်အာဗမၞး မတ်ကလေၚ်ရံၚ်တၠညးဝေသန္တဝ် ပါၚ်ကောန်ဂကန်  “ယွံသၟိၚ်မ  ဖျေံမေတ္တာ ပ္ဍဲပိုဲညးၜါညိ၊ ဒဒှ်ပိုဲညးၜါ ဗမၞးဂွံဏာ သၟိၚ်မဟီုပ္တီမိပိုဲညိ၊  ဒဒှ်တသိုက်စိုတ်ကဵုသၟိၚ်မိသၟိၚ်မ ကဵုဒှ်ညိ”ဂးတုဲ၊  ယာံဂကန်ပၠန်ရ ခမဳတံ။


“တာတ၊ ယွံမအံက် မိပိုဲစိုပ်ကၠုၚ်နူဂြိုပ်ဂှ်  မိပိုဲဒှ်လၞီကၠၚ်ပြဵုကဵုပိုဲမ္ဂး ရုပ်စိၚ် ရုပ်ချေဴ ရုပ်ပြေၚ် ရုပ်ဂၠဴ ဥဿဘကၠမၚ်ဂဝ် ပဝေၚ်ပိုဲဝွံရ၊  သၟိၚ်မထ္ၜးကဵုမိပိုဲညာတ်ညိ၊  မိပိုဲညာတ်ရုပ်ပဝေၚ်ဂှ် ဒှ်မဂွံညာတ်ပိုဲရ လဝ်စိုတ်တုဲ၊  လၞီယဲပူမှ် မိတၠဂုန်ပိုဲ သအန်အာညိရဟတီ”။


“ယွံသၟိၚ်မ လၟုဟ်မိပိုဲ ညံၚ်ညးမဗြံက္ၜၚ် ဒေါဝ်မှာသၟိတ်ရသွံ  ဟဂွံစိုပ်သြၚ်ဂှ် လဝ်ကဵုဒှ်ရ ဆဝတ္တဝါထဝ်ဝကဝ်အာစိုပ်သြၚ်မ္ဂး ဂွံဗၠးဒဒိုက်ကီု တ္ၚဲဝွံ မိပိုဲဗြံက္ၜၚ် ယဲပူမှ်ဇကုပိုဲ မတွံဂး  က္ၜၚ်ထဝ်မိပိုဲ ဟွံဂွံၚဝ်ရ၊  ဆရုပ်ပဝေၚ်ပိုဲဂှ် မတွံဂး ပတ္တဝါထဝ်မိပိုဲ ဂွံဆဵုတုဲ လၞီယဲပူမှ်မိတၠဂုန်ပိုဲ သအန်အာညိဟတီ”။


“တသ္မိံခဏေ၊ ပ္ဍဲခဏဂှ် ဗောဓိသတ်တြုံတၠပါရမဳ ညာတ်ဒွဵုကောန်ၜါ မိၚ်ပါၚ်ကောန်ၜါ ကော်ဟီုသီုကရုဏာဂှ်တုဲ မူတုပ်ပမာရော ညံၚ်ဇၟူတၠအစောံ မ္ဒးလွပ်ကေသရာကီု သီုဇကမဇတဝ်ဒၟံၚ်တတ်တ် ပခိုၚ်စိုတ်ဟွံမာန်တုဲ နူတရၚ်စက္ခုဒွါ ဍာ်ရမတ်ဂတးဒှ်အာဆီတုဲ ညံၚ်ကဵုဗၠဲ မဒကုတ်ဒတုံစှ်ေ နူကဵုစနၚ်မၞိက်ကီု တွာ်လုပ်အာ ပ္ဍဲအဿမာပိုတ် ဂတေဝ်ယာံတဴရ။


ဘိက္ခဝေ၊ ယွံခမဳတံ။  သၟိၚ်ဝေသန္တဝ်  တၠဂၠံသဒ္ဓါ ကဵုဒါန်ကောန်ၜါ ခါညာတ်ဒဒိုက်ကောန်ၜါ လုပ်အာပ္ဍဲအဿမာပိုတ်တုဲ ဂတေဝ်ာံတဴရခမဳတံ။


“ဘန္တေဒေဝတာယော၊  ယွံဒေဝတဴတံ ပ္ဍဲပယာံသၟဝ်တ္ၚဲဝွံ ကောန်အဲၜါဗျိုဝ်ထၚ်ထဟၚ်တဴရ၊ သစ္ဆုစၞမၞုံကုရှ်ညးဂှ် ၜှ်ဗ္ဒုၚ် ဍာ်သွုၚ် ညးဂှ်သကဵုညိရော၊ ညးပူဂဵုမွဲသ္ဂောံဒှ်မိမိန် ၝဲဂမာကောန်အဲၜါ သ္ဂောံယာံ ဗုတ်စဝ်စဟာပ်ညိရောဒေဝတဴတံ” “ကောန်အဲၜါဒၞပ်ဟမွဲ ဗမၞးမဂြဲဓရေပ်ဏာ ဇိုၚ်ၜါဗတိုဟ်ဆီဂြၚ်၊  ညးဂှ်ခၜၚ်ယိုက်ညိရော။  တဲကောန်အဲၜါ  ဗမၞးဒက်ဏာ နကဵုဇုက်ဂြိုပ်ဇၞတ်ရုန်ဖျုန်ဖါဲ စၞာဲလာဲဆီဇွောဝ်စရိုၚ်စရိုၚ် ညးဂှ်သ္ဂိုၚ်သှ်ပၠိုဟ်ကံတဲကောန်အဲၜါညိရော”။


“ကာလဗမၞးကဵုဒွဵုတွိုက် တိုက်ဓရေပ်ဏာကောန်ၜါ အလုံစးညးမွဲ သ္ပသုစရိုတ်ကျာ်ဂန် သ္အာပြာ်ဗလးကောန်အဲၜါညိရော၊  ပယာံသဝ်တ္ၚဲသာ်ဝွံ ဟးဒေံကဏှာဇိုန် ဇြသ္ကဟ်ဗနုဟ်မိကျာ်ဂန်က္ဍၚ် ဗျဵုထၚ်တဟၚ်ဍာ်တှ်ဂှ် ညးဂှ်ဂိုၚ်ဗၟဴတှ်ကဵုကောန်အဲဒှ်ရော”။


“ယွံဒေဝတဴတံ ယြဴပူဂဵုမွဲ ဖေက်ပါပ်ဂွပါပ် ကောန်အဲဝွံ လဝ်ကဵုဒဵုဒှ်ဍိက်အဲ ထပှ်အဆက်ကီု ဍိက်ဨကရာတ်ဝေသန္တဝ်ရောၚ်ညးဂး ညးဂှ်မွဲ သ္ဂံၚ်တက်လက်နွံရော၊  ကောန်ဖျုန်ဂြိုဟ်ဂဍောၚ်မတ်အဲ အဲစရိုဟ်ဍာ်ကဵုဒါန် သက်ကဵုဝဳဝဲဂတမတ်အဲ ဗမၞးတိုက်ပျဲ ဂြဲဓဇက်ဏာ ရဴကၟဒးကၟိန်တမ္ၚာမကဵုဒွဵုကီု အိုတ်မၞးဒေဝတဴဒဂူသ္ဍဴ သ္ၚံၚ်သွာကောန်အဲၜါညိရော”။


သာ်ဝွံ တၠညးဝေသန္တဝ် ယာံရိုဟ်ရေၚ်ဒၟံၚ်ကဵုကောန်ၜါရ၊ တုဲသၟိက်ဂစိုတ်ကၠေံ ဗမၞးဂိုၚ်ဖျဴနၚ်ကောန်ၜါကသပ်ပ္ဍဲစိုတ်က္တဵုဒှ် ဂါထာမရဴသာ်ဝွံ ဂးပၠန်ရ။


“ဝေသန္တဝ်ရ၊ ယွံလေဝ်ဝေသန္တဝ် ဗတ်ဟွံဒှ်ကျာ်ကီုပြဲ စမာဲကေတ်သၞာဲ ဒိုဟ်ဇွိတဲသတုံရပ်တ္ၚ သ္ပန်ဂစိုတ်ကၠေံဗမၞးဒေါဝ်ဂြိုပ်တုဲ ဝးသၠဆုဂြောပ်ဗ္ဒန်လဝ် ညးပူဂဵုမွဲ သ္ဇက်တီအဲဝေသန္တဝ် ဂစိုတ်ကၠေံဗမၞးရော တုဲကောန်ၜါအဲပလန်ဖျဴနၚ်ရ”  သာ်ဝွံ ချပ်တုဲ ချိုန်ခဏဂှ် ပညာပစ္စေဝေက္ခဏ ညာန်ကၠုၚ်တုဲ ဝေတ်ဒေါသစိုတ်ဇကုပၠန်။


“ယွံဝေသန္တဝ် ကောန်တၠအဲၜါ မ္ဒးဒဒိုက် ဒဒှ်ဒဒိုက်လၞီတၠအဲ တၠအဲဟွံတီသ္ဂးဟာ ပတှ်ေဓဝ်သပ္ပရိုဟ် ကဵုဒါန်ကောန်ၜါ စိုတ်တဲလအာတ်တုဲ ညးဂှ်မွဲ သ္ၚောံပၠန်ရော ဝေသန္တဝ်၊  ယွံဝေသန္တဝ် ပၞောဝ်သပ္ပရိုဟ်ဂမၠိုၚ် တၠအဲလုပ်လၟိုဟ်သပ္ပရိုဟ်မွဲကီုသွံ က္ဍုဟ်ဒဒိုက်သံသာ ရာဒၞာမိက်ပညာသဗ္ဗညုတညာန်ကဵုဒါန်ကောန်ၜါ ကဵုလအာတ်မ္ဂးဝွံ ပွဟွံကြိုက်ဒ္ဂေတ်သပ္ပရိုဟ်တမၠာသွံ၊ သဘဴဗောဓိသတ်တမၠာတမၠာ စာဂဇၞော်မသုန် မတွံဂးကဵုဒါန်ဒြပ် ကဵုဒါန်ကောန်သမ္ဘာ ကဵုဒါန်အဝဲ ကဵုဒါန်လမျီု စာဂမသုန်ဝွံ ဟွံဂွံသၠးကဵုဒါန်တုဲ သဘဴသ္ဂောံဒှ်ကျာ်ပၠန်ဟမွဲရ”


“တၠအဲသၟိက်ဒှ်ကျာ်လေဝ်ဂး သၠးကဵုဒါန်ကောန်ၜါတုဲ ပွစံၚ်တူ ပွမဒှ်ယဲ ပူမှ်ဂှ် ဟကြိုက်ဒှ်သွံ ဗတ်ဒဵုလမျီုကောန်ၜါ သ္ဂုတ်အာဂတမတ်ကီု တၠအဲဟကြိုက်ကဵုဒှ် ဒေါမၞုဟ်သွံ”


“သာ်ဝွံ တၠပါရမဳ ဝေတ်စိုတ်တုဲ ဂါံတိတ်ကၠုၚ်နူအဿမာပိုတ် ပ္ဍဲဇရေၚ်ပါၚ်တြၚ်တၟံလးဂှ် ညံၚ်ပဋိမာရုပ်ကီု၊  စိုန်ဂ္ဇံဒၟံၚ်ရ၊  ဇုဇကောပိ၊ ယၚ်ဗမၞးဇူဇကာ  ဂွံသၟတ်ၜါဓဇက်တြဲ ပ္ဍဲမတိုက်ဓရေပ်ဏာ ကာလဂှ် ဇာလဳသၟိက် ဟီုပၠန်ဂတးကဵုကဏှာဇိုန်တုဲ ဂါထာမရဴဝွံ သ္ဂးပၠန်ရ။


“ကဏှေ ယွံကဏှာဇိုန် ပ္ဍဲလိုက်ဝွံ ယြဴပူဂဵုမွဲ ကၠၚ်ကဵုမိမ မၞုံတဴရဴမဟမွဲကီု ကၠၚ်ကဵုမိမမၞုံတဴရဴ ဟဂွံကၠၚ်ကၠောန်ဂသဝ်နရာတ်က္ဍၚ် မူဟိုတ်ရော ပ္ဍဲလိုက်ဝွံ မိရောၚ်ဆာန်ကောန်လောန် ဒဒိုက်ကောန်က္တဵုဒှ် မိရောၚ်သ္ဍံၚ်သွာ  ယဲက္တဵုဒှ်မိရောၚ်ဝဳပရာ ဟိုတ်ဂှ်ရ မၞုံတဴရဴ မဟမွဲ အဲမ္ဒးဂးရောၚ်”


“ယွံကဏှာဇိုန် သၟိၚ်မဇိုန်ဇကုပိုဲကဵုဗမၞးတုဲရ၊  ဗမၞးကဵုဒွဵုညံၚ်ကဵုဂၠဴမတဴပၞးဒးအိုတ်အာဇိုၚ်ရ၊ ပိုဲမလုပ်တဴ ပ္ဍဲတဲဗမၞးဝွံ ညံၚ်ဒြာဲမလုပ်တဲကၠ ညံၚ်နာ်မလုပ်တဲသ္ပဝ် ညံၚ်ဂိတုမလုပ်တဲအရိန္ဒရာဟုကီု  သရာံပါပ်ဝဳဝဲသတီု  သီုပိုဲညးၜါရ၊  ပိုဂစိုတ်ဇကုပိုဲ မူပိုဲဒၟံၚ်ပပၠန်ရော”


“ယွံကဏှာဇိုန် ဣဝွံ ရုပ်ဂၠဴ ပြေၚ် ကလိၚ် စိၚ် ချေံ ပှ်ပှ်ေဒြာဲမၚ် မစိစောန် မစိုန်ဒှ်တဴကလောန်တဲ ဝိသုကမ္မမတုဲတေံကေုာံရုပ် မကမွဲပြကာ ပိုဲကောကဵုဒေံၜါ  ဂွံဝေၚ်ဂြိုၚ်တဴဇရေၚ်မၞးတံရ။ အဇ္ဇ၊  ပ္ဍဲတ္ၚဲဝွံ နူသၟိၚ်မပိုဲပကၠေံ ညးကဵုဒါန်တုဲ  ပိုဲသ္ဒးလသာလဝ်ရုပ်ပဝေၚ်ရသွံ ကဏှာဇိုန်”။


“ယွံကဏှာဇိုန် မပ္တံပ္ကဴဓဇေၚ်အံၚ်ရေၚ် အသုက်ဇုက်ဂၞုသ္ဂာစမ္ၚာ  သ္ဖၚ်ထောဲလပေါဲကှ်ကြုၚ်ဂမုၚ်တဝ်သွဝ် ဒၠာဲထဝ် မၠဵုလတဵုစမ္ပါသ္ဂာအနာၚ်ပၠိုဟ်ထာၚ် ပၠထိုက်ဂရိုက်ကသဝ် ပ္ကဴမြမောဝ် မစိုန်ဒှ်တဴပဝေၚ်ပိုဲနွံတဴရ၊  ပုဲတမၠၚ်ဗဒေသဳၜါ  ဒးလသာလဝ်တုဲရသွံ”


နဂလာန်သာ်ဝွံ ဇာလဳ ယာံဒမာန်အာရ။  ပ္ဍဲဌာန်ဗမၞးမအာဂှ် ပ္ဍဲဌာန်ဟွံသၟဟ်ဂှ် ဗမၞးတဆူလောတ်အာညံၚ်တၞံတာဓရာတ် မဒေါံစှ်ေကီု  ကာလဂှ် ဇုက်ဒက်တဲသၟတ်ၜါသလောတ်အာတုဲ ညံၚ်ကောန်စာၚ် မ္ဒးလေံကၞဟ်ကီု သီုမပြဟ်ပြေဟ် ကၠေဟ်မြပ်  ဒဇပ်ဇတဝ်ဒၟံၚ်တတ်တ် သၟတ်ၜါဒြေပ်ပ္ၚောံအာကဵုတၠညးဝေသန္တဝ်ရ။


“ဘိက္ခဝေ၊ ယွံခမဳတံ  ဗမၞးဇူဇကာ ဂွံဏာကောန်သ္ဍိုက်ဝေသန္တဝ်ၜါ ဇာလဳကဵုကဏှာဇိုန် ကောန်ၚာ်ၜါဂှ် နူတဲဗမၞးဂွံတိတ်ဗၠးတုဲ ဒြေပ်အာဗွဲဒိုဟ်တေံဒိုဟ်ဝွံတုဲ ပ္ၚောံကၠုၚ်ကဵုသၟိၚ်မပၠန်ရခမဳတံ။


တသ္မိံခဏေ၊ မွဲခဏဂှ် ဗမၞးဇူဇကာ  မာတ်သၟတ်ၜါဗၠးစဴကၠုၚ်ကီုရ၊  ဒေါသညံၚ်ပၟတ်လေၚ်ကဝ် ဂၞပ်စိုတ်ဍေံသၟိက်ဂွံစဴအာစိုပ် အမိတ္တတာပိုန်ပြဟ် ပိဝါဟေၚ် သၟတ်ၜါဗၠးကလေၚ်စဴ ဟိုတ်ဂှ်ရ  ဗမၞးပၞတ်ဇုက်လေံရပ်နၚ်တုဲ သရဲလုပ်ဒဇက်သၟတ်ၜါ မူတုပ်ပၟာရော ညံၚ်ကၠမဒဇက်ဏာကောန်ဒြာဲကီု  ပသာ်ဗှ်ေလေပ်ဒဴရောဂးတုဲ တြဲဓဇက်တက်ဓရေပ်ဏာ ဂတမတ်တၠညးဝေသန္တဝ် သီုဇွောဝ်ရမတ်ကဏှာဇိုန် ဂတေဝ်ယာံကဵုသၟိၚ်မကာလဂှ်ရ။


ဘိက္ခဝေ၊ ယွံခမဳတံ သာ်ဝွံကဏှာဇိုန်ယာံရ၊  “တာတ၊  ယွံသၟိၚ်မအံက်ကျာ်ဂန် ဇုက်ဒွက်ဗမၞးမဒက်ကံတဲပိုဲဒကုတ်ပြဵု ဗမၞးကဵုဒွဵုတုန် ဖျုန်သၞာံဒကး  စးပိုဲညံၚ်စရောန်သာဲ ဗောဝ်ဇွောဝ်တဴနဆီ စရိုၚ်စရိုၚ်ဇိုၚ်ဗတိုဟ်အာတွာ်အာဟွံမာန်ရ၊  ၜါကောန်ဒှ်ဍိက်ဍေံရလေဝ်သၟိၚ်မ၊  ဗမၞးဂှ်ဟွံဒှ်ဗဗွဲဓဝ်တုန် ဍေံဝွံကလော်သမိၚ်စဖျုန်သုၚ်ဆီပိုဲတုဲ  ဍေံပလွေဟ်ရုပ်ဗမၞး ပသာ်သၟိၚ်မအံက်ကျာ်ဂန် ဟွံချပ်ပၠန်ဂတး ဍေံကေတ်ဏာပိုဲ ဝးကံသုၚ်ဆီ ပသာ်သၟိၚ်မပိုဲ ရံၚ်ဗဵုကောန်ဒှ်ရောအံက်ကျာ်ဂန်”


“ယွံသၟိၚ်မ ပ္ဍဲလိုက်၊  ကောန်ရောၚ်ညးမသ္ဍိုက်ဆာန်လောန် ပိုဲမစိုန်ဒှ္တဴကောန်ဖျုန်ဂြိုဟ်ဂဍောၚ်မတ် သၟိၚ်မတတ်ကၠေံဖံၚ်ဇြဟာန် ဂစာန်ထောံအလဲ ပဟွံဇောဲ ပြာ်ဒဒိုက်ပိုရောအံက်ကျာ်ဂန်” သာ်ဝွံ ကဏှာဇိုန်ယာံကဵုသၟိၚ်မရ။  ကဏှာဇိုန်ဂါံအာဂးကီုရ စိုတ်သၟိၚ်ဝေသန္တဝ် ပခိုၚ်ဒၟံၚ်အနိၚ်ဂှ် ညံၚ်တၟံသိန္နဗရာတ်ကျလေံ ဗတ်ဇဗတ်ကီု သၟိၚ်ဝေသန္တဝ်ကျဗတ်ဇဗတ်ပါကဏှာဇိုန်တုဲ လၞီတမာ တၟံသိန္နရာတ်က္တဵုဒှ် ဟဒယဝတ္ထု ကတဴဂၠိုၚ်တၟံတိုန် ပ္ဍဲမုဟ်ဂြိုဟ်ယီုဟမာန်ပါၚ်ဒးဟးပ္တိတ်လဝီု သီုဍာ်ရမတ်ဒတုံစှ်ေနူစက္ခုဒွါ ညံၚ်ဇမန်မၞိက် ဒကုတ်စှ်ေနူစၞၚ်ကီု က္တဵုဒှ်ဝိပတ္တိသာရဳ ဗွဲမလောန်ပၠန်ရ။


“ဟးကောန်သ္ဍိုက်၊ မအံက် ဟွံစမိၚ်ဗမၞး  ဒဇန်ကဵုနာဲတံဂလိုၚ်ဝွံ နာဲတံညးၜါအေၚ်ဒုၚ်လောကဓဝ် ကဵုသၟိၚ်မညိရကောန်”  သာ်ဝွံ ဝေသန္တဝ် ဒဟးဒၟံၚ်ပ္ဍဲကောန်ရ၊  နဓဝ်ပညာဂၟဝ်ဂိုၚ်လဝ်စိုတ် တြုံတၠပါရမဳတုဲ ညံၚ်ပဋိမာရုပ်ထဝ် ပက္ကတိကီု။  နိသိဒိ၊  စိုန်ဂ္ဇံဒၟံၚ်ရ၊  ကောန်ၚာ်ၜါ နကြိအာစိုပ်ပါၚ်တရၚ် တၟံဝၚ်ဂပဝ် သၟိက်ယာံဂကန်ကဵုဒေဝတဴတံတုဲ ဂါထာသာ်ဝွံ သ္ဂးပၠန်ရ။


“ဘန္တောဒေဝသခၚ်္ခါယော၊ ယွံမၞးဒေဝတဴ ဇြဟ်ဒေဝတဴသြၚ် ကမာလစ စတုရှ်ဂမၠိုၚ် ဒၞပ်လေဝ်ဟွံမွဲဇိုၚ်ပိုဲဗတိုဟ်အာတုဲရသွံလေဝ်  ဒေဝတဴတံ တရဴလေဝ်သ္ၚောဲဒၟံၚ်ဏီ  သ္ဇိုၚ်သ္ဂောံစိုပ်တ္ၚဲသဝ်ဗဗေဝ်အာတုဲရသွံ၊  ဗမၞးဗျုတလေဝ်ဟွံဒိုအ်ဏီသွံ”


“ယွံဒေဝတဴဂြိုပ် က္ဍိုပ်ဝၚ်ဂပဝ် ဒေဝတဴတၟံဂဥုဲတံဂမၠိုၚ် နကၞိပိုဲလ္ၚောဝ်မၞးတံရ၊  မိပိုဲဂၞကျာ်မဒ္ဒဳ လ္ပကဵုဒှ်ယဲဒိုက်စိုတ် ဒေါမနုဟ်ညိ၊ သာ်ဝွံ ဂကန်ပိုဲမဂကန်ဂှ် မၞးတံဟီုကဵုမိပိုဲညိရ၊  မိပိုဂၞကျာ်မဒ္ဒဳသိုက္ခမာဇာတိရောၚ်၊ မိပိုဲမက္တဵုဒှ်ပ္ဍဲကသဝ်ပိုန်ရောၚ်၊  မိပိုဲဂၞကျာ်မဒ္ဒဳ တမၠၚ်ဗဒေသဳ မစၟဳဒၟံၚ်ဒေါဝ်ဂြိုပ်လုကဴထပှ်ဂိတု ဂၠာဲသစ္ဆုစၞဗ္စပိုဲ ပိုဲမကဵုကောန်ဂှ် စမှ်တ္ၚဲ ဇၞတ်မိပိုဲ မ္ဒးကျာတၟံ ဇကုမဇြဟ်ဇြာဲဖျိုဟ်ဂတး  ခါမိပိုဲစဴကၠုၚ် ဟညာတ်ပိုဲတုဲ  ဒးဂၠာဲပူမှ်  သမ္ၚဟ်စရၚ်လၚ်ဇွောဝ်ဇွောဝ်ရမတ်သလောတ်က္တဵုလောန်တုဲ ဖေက်မိပိုဲသၠောတ်အာယဲဟွံတီ”။


“ယွံမၞးတံ သ္ဍံၚ်သွာမိပိုဲညိ လ္ပကဵုမိပိုဲ သဒှ်ယဲဒိုက်သၠိုက်သ္ၚောံယဲပူမှ် ဗၞုဟ်ဗှ်သၞာပိုဲညိ၊  မိတၠဂုန်ပိုဲစဴကၠုၚ်နူဂြိုဟ် ဟွံညာတ်ပိုဲမ္ဂး  သ္ဒးတြံလၞီသ္ၚဳဗလိဗောဓ မိပိုဲတက်သြိုဟ်တဲၜါ မိပိုဲသဒှ်အာအနာထ မတ်ဗပါ ရမျာၚ်လေဝ်သ္ကာတ် ဟွံညာတ်ပိုဲ ဂၠာဲပိုဲအိုတ်ဇိုၚ် သီုလမောၚ် ကာလဂှ် မိပိုဲစံၚ်တူပူဆာ လ္ၚာပ်လ္ၚာဒၟံၚ်ဂှ် ဒေဝတဴတံက္တဵုဗဒှ်ဇြဟာန် ကဵုဒါန်လမျီုကဵုမိပိုဲညိရ၊  မိပိုဲသ္ဂောံဂျိုၚ်လမျီုတုဲ မသ္ဂောံဥပ္ပကာသၟိၚ်မပိုဲရောၚ် မၞးတံ ကဵုဒါန်အခေါၚ်ညိ”။


“ယွံဒေဝတဴတံ မိပိုဲခါစိုပ်ကၠုၚ် သၟိက်ဂွံညာတ်ပိုဲယဝ်သဒှ်  ဗွဲပြဟ်ကဵုမိပိုဲဗက်ကၠုၚ်ရ၊  တရဴလၟာ်ဇိုၚ်ညး မွဲဇနဲဝွံ မိပိုဲဗက်ကၠုၚ်ပြဟ်မ္ဂး ဗမၞးဗျုသီုလမောၚ်ဍောၚ်ၜိုတ်အာ ပိုဲညးၜါတုန် သီုမရုန်ဇုက်ဒွက် ကၠေၚ်တက်ဓဇက်ဏာရ၊  လအာဗမၞး ဒဒိုက်ဒၟံၚ်၊  ညံၚ်ဂၠုၚ်သီုဖ္ဍိုက် ရဴမစးဇၟောဝ်ကြၚ်ကီု မိပိုဲသဗက်ကၠုၚ်ပြဟ်ဂှ်ရောၚ် ဂွံညာတ်ပိုဲ တမၠၚ်ပဒေသဳၜါ သ္ဂောံသွာလၞီရောၚ် လမောၚ်စရိုတ်စိုတ် ဂွံဟဲအာကီု မၞးတံ ဟီုပ္ညုၚ်ကဵုမိပိုဲညိမဒှ်ရော”။


“ယွံဒေဝတဴတံ တ္ၚဲဝွံ မိပိုဲလံစိုပ်သန်ဟေၚ် ဟသေၚ်မိပိုဲဂွံသတ်ဆုစၞ မကမွ တ္ၚဲဝွံ ဂၠိုၚ်သန်ရောၚ်သဒှ် ဒဒှ်ပိုဲပဒေသဳၜါ  ကောကဵုဒေံ ဗမၞးဒက်ဏာ နဇုက်ဂြိုပ် ဗတ်ရမိပိုဲစိုပ်ကၠုၚ်နူဂြိုပ် တီပ္ညုၚ်ကၠုၚ်ဂတာပ်မ္ဂး  လွာဲဗမၞးမဍောၚ်သီုလမောၚ်ရုန်မိုဝ် မိပိုဲသကဵုသတ်ဆုစၞဗမၞးစတုဲ ဒွဵုတွိုက်ပိုဲညးၜါ သ္ဂောံအန်အာကဵုပိုဲညိဟတီ  တ္ၚဲဝွံ ကောန်တမၠၚ်ပဒေသဳၜါ ဒှ်သွးညးတက်ဂှ်နွံရ၊  ညးပြာ်မွဲဟမွဲသွံ၊  ဗွဲကြဴမဂွံစဴညာတ်မိကဵုမၜါကံပိုဲတမၠာရသွံ” ဣတိပရိဒေဝံ၊  ဟိုန်ယွာံလဏီသာ်ဝွံ သၟတ်ၜါယာံဂကန်ကဵုဒေဝတဴတံဂမၠိုၚ်ရ။


ဘိက္ခဝေ၊ ယွံခမဳအရှန်ၜါစှော်လ္ၚီ  သၟတ်ၜါတုန်ရော သီုကဵုစိုတ်မဟအိုတ် ပ္ဍဲမိကဵုမပါၚ်လရိုအ်ယာံ ဇိုၚ်ဂါံတွာ်ဗက်အာဖဴဗမၞး စိုတ်စဴဒၟံၚ်ပ္ဍဲမိကဵုမရခမဳတံ။


ကုမာရပဗ္ဗံခဏ္ဍံ၊ ၚ်ခဏ် ကုမာရပဝ် မၞုံဗၞတ်ကၠံပိစှော်ၜါဂါထာ၊ ပိုတ်မၞုံဗၞတ် မသုန်ကၠံၜါစှော်ဒစာံပိုတ်၊  အခဝ်မၞုံဗၞတ် ပန်လ္ၚီၜါကၠံၜါစှော်ပန်အခဝ်၊  နိဋ္ဌိတံပရိပုဏ္ဏံ၊  စိုန်ဍိုက်ပေၚ် တုဲဆဝွံရမိဂ္ဂး ။

==၉။   ခဏ်မဒ္ဒဳပဗ္ဗ==
သၟိၚ်ဝေသန္တဝ် တၠဂမံၚ်ဓဝ်သဒ္ဓါ  ရာဒၞာပညာ သဗ္ဗညုတညာန် သၟိက်ဇၞးပၞာန်မာ ကောန်ၜါကဵုဒါန် ကုဗမၞးဇူဇကာတုဲ က္တဵုဒှ်အသဝ်ကသဳတိ တၟံတကံမှာသၟိတ်ဇမ္မုဒိပ်တကံပန် ဟေမဝန်သွဝ်တရဴ ကမြဴတိုန်အာ ဒဵုဍုၚ်ဗြီုအိုဿီု အသဝ်မွဲ ဗွဲမလောန် က္တဵုဒှ်ရ။


တဒါကာလေ ပ္ဍဲကာလဗမၞးဇူဇကာ ဂွံဏာသၟတ်ၜါတုဲ နဇုက်ဂြိုပ် ဒက်လဗိုန်ကံတဲ ဂြဲဓဇက်တက်ဓရပ်ေဏာသၟတ်ၜါ သီုမပူဆာ ဇွောဝ်ရမတ် လဏီလနာ်ယာံဂၠာဲတဴမိတၠဂုန်ဇကုရ၊  နဗရုရမျာၚ်ပါၚ်ကောန်ၚာ်ၜါဂှ် ဒေဝတဴဂမၠိုၚ်ဂွံမိၚ်တုဲ သာ်ဝွံ ချပ်ကေုာံရၚ်သ္ကံရ။


“ယွံမၞးဒေဝတဴတံ သၟိၚ်ဝေသန္တဝ် ကဵုဒါန်ကောန်ၜါခြာအာနူအဿမာပိုတ်တုဲ တြသဝ်တ္ၚဲ ဂၞကျာ်စဴကၠုၚ်နူဂြိုပ် ဟွံညာတ်ကောန်ၜါ သ္အာသၟာန် တၠညးဝေသန္တဝ် ကောန်ၜါ ဒဒှ်မကဵုဒါန်ကုဗမၞးဂှ် ဂၞကျာ်တီတုဲ စွံလဝ်ဒလေၚ် ခလောၚ် သီုလမောၚ်မလောန် ကမန်ဂါံသဍောန်ဗက်လၟာ်ဇိုၚ်ကောန်ၜါ ကြာဂြိုပ်ဌာန်ပရိုက် ဂၞကျာ်သ္ဒးစသိုၚ်ဒဒိုက်ရသွံမၞးတံ”။


သာ်ဝွံ ကောန်ဒေဝတဴဂမၠိုၚ် ချပ်စၚ်ခြၚ်တဴ ကေုာံရၚ်သ္ကံတုဲ ဖအောဝ်ဏာကောန်ဒေဝတဴပိ ကဵုအာက္တဵုဗဒှ် နိမိတ်သၞောဲပ္ဍဲဂြိုပ်တေံ ဗွဲမဂၠိုၚ်ကဵုသာ် ပကဵုဂၞကျာ်ဂွံစဴဏီ ပ္တီကောန်ဒေဝတဴပိ သကဵုပၠေၚ်ကၠေံရုပ် ပ္တုပ်လွေဟ်ကၠဗြန် ဇာဒိသိုၚ် သကဵုကဝိုၚ်ဂိုၚ်လဝ်တရဴ စဵုကဵုစိုပ်တ္ၚဲပၠိုတ်ဂၠုဂိတုတိုန်တုဲ သကဵုဂၞကျာ်စဴရ၊ သာ်ဝွံ ဒေဝတဴဂမၠိုၚ် ချပ်စၚ်ခြၚ်ဂကန်ဖျန် ဖအောဝ်ဏာကောန်ဒေဝတဴပိ ပ္ဍဲကာလဂှ်ရ။


ဘိက္ခဝေ၊ ယွံခမဳတံ ဒေဝတဴဂြိုပ်ဂမၠိုၚ် မိၚ်ဗရုယွာံကောန်ၚာ်ၜါ ဗမၞးမတက်ဓရေပ်ဏာဂှ် ချပ်စၚ်ခြၚ် ကေုာံရၚ်သ္ကံ စကာကောန်ဒေဝတဴပိ ကဵုအာက္တဵုဗဒှ်ရုပ်ကၠဗြန်ဇာဒိသိုၚ် ဒမံၚ်တရဴဂၞကျာ်မဒ္ဒဳမစဴအဿာမာပိုတ် သာ်ဝွံ သ္ဂးရ။


“ယွံမၞးကောန်ဒေဝတဴပိ ဂၞကျာ်မဒ္ဒဳ တၞဟ်နၚဳဂၠာဲသစ္ဆုရိုဟ်ဇုက်ကြုက်ပၞဟ် နူဂယးလုပ်အာဂြိုပ်တုဲ တြံသတ်ဂမျိဂမ္တာန်မပ္တံကဵုကၠဗြန်ဇာဒိသိုၚ် လ္ပကဵုဂြိုဟ်ကဵုဂၞကျာ်ညိ၊  ဒးကာလ ဂၞကျာ်ကလေၚ်စဴကၠုၚ်စိုပ်မၞးတံဂှ် မၞးတံသကဵုဂၞကျာ် ဒှ်အန္တရာဲဂစိုတ်ရ ယဝ်သဒှ် ဇာလဳကဵုကဏှာဇိုန် သီုတၠညးဝေသန္တဝ် သဒးလုပ်အာကောပ် သၟိၚ်ဂစိုတ်ရ၊ မွဲကာလရ ဂၞကျာ်ဟွံဒှ်အန္တရာဲဂစိုတ် ဒှ်မဂွံလမျီု သီုညးပိမကဵုကောန်ရောၚ်၊ ဟိုတ်ဒှ်သာ်ဂှ်ရ မသက္ကုအန္တရာဲ မၞးတံမၚ်မွဲလဝ် ဗဗွဲဓဝ်ညိ”။


သာ်ဝွံ ဒေဝတဴဂမၠိုၚ် ဂကန်ဖျုန်တုဲ ဖအောဝ်ဏာကောန်ဒေဝတဴပိရ၊  ဒေဝတဴပိပၠန်တုန် ဒုၚ်လဝ်ဗစန်ကောန်ဒေဝတဴဂမၠိုၚ်တုဲ ဗွဲဒိုဟ်တရဴဂၞကျာ်မစဴဂှ် က္တဵုဗဒှ်ရုပ်ကၠဗြန်ဇာဒိသိုၚ် သတိက်မၚ် ကဝိုၚ်ဂိုၚ်လဝ်တရဴရ ခမဳတံ။


ပ္ဍဲမဂၠာဲသ္ၚဳရံၚ်ဒၟံၚ် သစ္ဆုရိုဟ်ဇုက်ကြုက်ပၞဟ် အတိုၚ်မဂွံညာတ်သွပ်လ္ပတေံဂှ် ဗၞုဟ်ဗှ်သၞာပ္ဍဲကောန်ၜါ ကဵုမှာရသိ သစဴပြဟ်ရချပ်တုဲ သက်ကဵုနိမိတ် ပ္ဍဲဂၞကျာ်မဒြေပ်အာကွဵုဒတုံနူဘဲ ဓလေၚ်ပ္ဍဲပၞးဖလုတ်စှ်ေ ဇၟာပ်ဒိုဟ်ဟွံပြာကတ် စၟတ်ကဵုစိုတ်အဲဍိက်ဗြဴမွဲဝါဏီသွံ၊  ဆုမၞုံကဵုပ္ကဴသတ်၊ ရဴမဟၟဲကဵုပ္ကဴသတ်ကီု ဆုဟၟဲကဵုပ္ကဴသတ်ရဴ မၞုံကဵုပ္ကဴသတ်ကီု သီုဍာ်ရမတ် မပေၚ်ဒၟံၚ်ဂဍောၚ်မတ်ၜါဂှ်ဒှ်တုဲ “သြဟွံဒှ်ကဵုအဲဍိက်ဗြဴမွဲလှ်ေဏီသွံ၊ ဟသေၚ်သဒှ်ကဵုအဲဍိက်ဗြဴဂၚေၚ်တဴပ္ဍဲဂြိုပ်သ္ဂးဟာ၊ ဟသေၚ်သ္ဒးတၠညးဝေသန္တဝ်ကဵုကောန်ၜါသ္ဂးဟာ၊  မတုဲတေံ ဟွံဒှ်မွဲဝါ တ္ၚဲဝွံ မူဟိုတ်သ္ဂးမၞးဒေဝတဴထ္ၜးနိမိတ်သၞောဲကဵုအဲဍိက် ကမၠၚ် ဗဒေသဳဝွံရော” သာ်ဝွံ ဂၞကျာ်ဟီုဒက်ဒေါန်တုဲ ကမနဂၠာဲသစ္ဆုရိုဟ်ဇုက်ကြုက်ပၞဟ် ဗွဲမရှ်စဴစိုပ်ဒေါဝ်တရဴ ဆဵုသၟိၚ်သတ်ပိ  ဂဒိုပ်တိဂမြံကဵု အသံပါၚ်သ္ကာတ်သြာဲ ဂြိုပ်ညံၚ်ဖါဲအာကီု ဂၞကျာ်ဘၚ်သၠၚ် ဝိဝိၚ်ဒွိၚ်ပ္ဍဲကောန်ၜါ ကဵုမှာရသိတုဲ ဂါထာမြဴဝွံ ဂၞကျာ်သ္ဂးပၠန်ရ။


“ဘန္တောဒေဝတာယော၊ ယွံမၞးဂကောံကရောံဒေဝတဴတံဂမၠိုၚ် ဖလာၚ်ယးဝွံ အဲဍိက်ဗြဴဂွံညာတ်သွပ်လ္ပံဟခိုဟ်တွဵုတဲ  ခ္ဍောၚ်မတ်အဲသတုံဇွိၜါညးမဂွံ ဏာနိမိတ်အကြာဂြိုပ် ကွဵုဒတုံနူတဲဓလေၚ်ပ္ဍဲပၞးဖလုတ်ဗၠးစှ်ေ ဂဍောၚ်မတ်သတုံဇွိလေဝ် ချဳပမြပ်ဒဇပ်ဇတဝ် ဆုမၞုံကဵုသဝ်ပ္ကဴ ရဴမဟၟဲကဵုသတ်ပ္ကဴကီု၊  ဒိုဟ်အနုဒိုဟ် ဟွံပြာကတ်ကဵုအဲဍိက်ဗြဴသွံ မူဟိုတ်နိမိတ်ဖြာဖြာ ကြာဟေမဝန်ဝွံ မဒှ်ကဵုအဲဍိက်ဗြဴသွံလေဝ် ဒေဝတဴတံ” သာ်ဝွံ ဂၞကျာ်မဒ္ဒဳယာံဒမာန်အာနဂါထာမြဴဝွံပၠန်ရ။


ဘိက္ခဝေ၊ ယွံခမဳတံ။ ဂၞကျာ်မဒ္ဒဳ ကောန်ဨကရာတ်ဗြဴ ပ္ဍဲကာလဂၞကျာ်မစဴကၠုၚ်အဿမာပိုတ်ဂှ် ပယာံတ္ၚဲသဝ်ပၠိုတ်အာဂးကီုရ၊  ကၠဗြန်ဇာဒိသိုၚ် ဆေဝ်ဒဝ်လဝ်တရဴဂၞကျာ် စဴကၠုၚ်ညာတ်ကၠဗြန်ဇာဒိသိုၚ် သတိက်လၞၚ်ဒၟံၚ်ဒေါဝ်တရဴတုဲ သီုကဵုမဒဇဝ်ဇတဝ် ဂၞကျာ်ဖျေံလဝ်ဓလေၚ်ပရှ်ေသစ္ဆုဖျဝ်က္ၜံၚ်သၠုၚ်တဲ ပဝတ်ကဵုကၠဗြန်ဇာဒိသိုၚ်တုဲ သီုကဵုလၞီလၞာ် ဂါထာသာ်ဝွံ ဂၞကျာ်ပါၚ်လွဵုကဵုသၟိၚ်သတ်ပိပၠန်ရ။


“ဘန္တောဒေဝသၚ်္ခါယော၊ ယွံဒေဝတဴတံ တ္ၚဲဝွံသဝ်လဗေဝ် ဗေဝ်စှ်အာ ဗွဲဒိုဟ်ပလိုတ်အဿမာပိုတ် လေဝ်တဴသ္ၚောဲဒၟံၚ်ဏီ သတ်ဆုစၞအဲဗြဴ သွက်ညးပိ မကဵုကောန်သ္ပပြဘိုက်ရောၚ် သတ်ဆုစၞသ္အာၚ်အာနူဝွံဟၟဲရ၊  ကောန်တမၠၚ်ဗဴကဵုလၜါဗျဵုထၚ်လောန်အာတုဲ သ္တိတ်စၟဳဒၟံၚ်အဲဍိက်ဗြဴမ္ၚးအဿမာပိုတ်ရသွံဒေဝတဴတံ”  “ယွံမၞးဒေဝတဴတံဂမၠိုၚ် တၠသ္ၚိအဲဝေသန္တဝ် မစိုန်ဒှ်တဴဂကူသၟိၚ်မပြဲ မွဲဇကုပ္ဍဲအဿမာပိုတ်စၟဳဒၟံၚ် အဲဍိက်ဗြဴတမၠၚ်ပဒေသဳရသွံ ဒေဝတဴတံ”


“ယွံမၞးဒေဝတဴတံ၊ မာတ်အဲဗြဴ လံစိုပ်လောန်အာကာလကောန်ၜါ ဗျဵုထၚ်ကၠၚ်ကၠောန်လောန်အာတုဲ သတိတ်စၟဳဒၟံၚ်အဲဍိက်ဗြဴမ္ၚးအဿမာပိုတ်တုဲ သ္ဒးဒတုံစှ်ေဇြဟ်သဒှ် အန္တရာဲမွဲမွဲ ကဵုအဲဍိက်ဗြဴ ဟွံတီရဒေဝတဴတံ”


“ယွံမၞးဒေဝတဴတံ ဝေသန္တဝ်ဝေတ်ဗ္တောန်ကောန်ၜါသဒှ်ညိဟာ၊ ရိုဟ်ဒဒှ်တ္ၚဲတေံ အဲဗြဴစဴစိုပ်အဿမာပိုတ်ဂးကီုရ၊  ဇာလဳဒြေပ်ကၠုၚ်တုဲ ဂၠာဲစသစ္ဆုရိုဟ်ဇုက်ကြုက်ပၞဟ် သ္ဍဲကဏှာဇိုန်မွဲ ဗလဲမဴတှ် ရိုဟ်ဒဒှ်တ္ၚဲရ ဟသေၚ်ဟာ တ္ၚဲဝွံ ဝေသန္တဝ် ကဵုကောန်ၜါ စၟဳရံၚ်ဒၟံၚ်မိ ပ္ဍဲအဿမာပိုတ်ရဟတီရလေဝ် ဒေဝတဴတံ”


“ဘန္တောဒေဝတာယော၊ ယွံဒေဝတဴတံ  ဂၠုကဵုသ္ဍဲယာဲဇုၜါ ဟွံညာတ်မိတုဲ သီုမဗျဵုထၚ်ကၠၚ်ကၠောန်ဇွောဝ်ရမတ် ညံၚ်ကောန်ဒြာဲသၟတ် ဗျဵုထၚ်ဍာ်တှ်ရဴသတိတိစၟဳဒၟံၚ်မိ မစဴနူဂြိုပ်ကီု။ ဨဝံ၊ ညံၚ်ရဴသာ်ဂှ်ကီုရ ကောန်ဒြာဲတေံစၟဳၝောံညးတ္ၚဲရ  ကုသဵုရီုဗက်ပြီု ညးသၠေဝ်ညာတ်ၝောံညးကီုဟသေၚ်ဟာ၊  ကောန်တမၠၚ်ပဒေသဳမိၜါစၟဳတ္ၚဲဝွံ ဟညာတ်မိရသွံဒေဝတဴတံ”


“ယွံဒေဝတဴတံ၊ ပ္ဍဲပယာံသၟဝ်တ္ၚဲ ဃောမဗျဵုထၚ်ကၠၚ်ကၠောန် ဇွောဝ်ရမတ်တိတ်စၟဳဒၟံၚ်ညံၚ်မိကောန်တှ်သၟတ်တိတ်စၟဳဒၟံၚ်ၝောံ မစဴနူဂြိုပ်ဇမ္ၚောဲကီု၊  ကောန်ဒံစၟဳၝောံဂှ် တ္ၚဲဂွါံသာံမယဒးညးသၠေဝ်ညာတ်ၝောံညးကီု သဟေၚ်ဟာ၊  ကောန်တမၠၚ်ပဒေသဳမိၜါ  စၟဳဒၟံၚ်မိတ္ၚဲဝွံ ဟွံညာတ်မိရသွံဒေဝတဴတံ”


“ယွံဒေဝတဴတံ၊ ကောန်အဲဍိက်ၜါဝွံ မတုပ်တဴရဴၜိုပ်ၜၚ်ပါကဟၚ်ထဝ် ၝောံစွံလဝ်လ္တူသြၚ်ကၟာလစ ၝောံပဝ်စဴဗက် တက်သၞေၚ်ဒစေၚ်တံ ဗျအ်သမဴ ဝါၚ်ဒုၚ်ဖျဴၝောံဟေၚ်၊  အဲဍိက်မတုပ်တဴရဴၜိုပ်ဗြဴကီုရ စွံလဝ်ကောန်ၜါပ္ဍဲအဿမာပိုတ် လှ်ေဓယှ်ေဝေၚ်ဂြိုၚ် လဝိုၚ်လမှ် ဟွံဒှ်အန္တရာဲ အဍိက်ဂွံအာဂၠာဲသစ္ဆုရိုဟ်ဇုက်ကြုက်ပၞဟ် လပှ်ဖျဴနၚ်ပ ပရၚ်ကောန်ရောၚ်၊ တ္ၚဲဝွံ သၟိၚ်သတ်ပိ ကၠုၚ်ဆေဝ်တာဒနာသွာၚ် ခါတရဴလၟာ်ဇိုၚ်ညးမွဲမအာဂွံကီု၊  သတုံတဲဒှ်ကတိုၚ် ကမၠိုၚ်ကၟာခါသ္ၚဳအာ ဖါဲဇွိဒှ်ခြုံခြိုၚ်သရိုၚ်ဇလ ဆတရဴဝွံမွဲရ၊  သ္ဂောံစဴအာ အဿမာပိုတ် ဝေၚ်ကၠေံတရဴဝွံတုဲ၊  တရဴသ္အာၚ်ဟွံပြာကတ် ညံၚ်ဗ္တာဲမအာစိုပ် မှာသၟိတ် ရဴမအိုတ်အာကသပ်ကီု ဟးလတုန်ဝါဝွံ မိအိုတ်အာကသပ်တုဲရသွံကောန်”။


“အဵုဂၠုကဵုသ္ဍဲယာဲၜါ ဗတ်ရမိသၠေပ် အနဂ္ဃမန်တေံ မိမန်ဗၠိုပ်အာပ္ဍဲဂတာတိ မိတၠဂုန်ဗြဴ ဂွံစဴညာတ်နာဲတံညးၜါကီု အဵုတမၠၚ်ဗဒေသဳဗဴ ကဵုလဝ်လၜါဗတ်ရမိလေပ်အနဂ္ဃမန်တေံမိမန်ကလာၚ်အာလ္တူအာကာသ မိတၠဂုန်ဗြဴဂွံစဴညာတ်နာဲညးၜါကီု အဵုမွဲဒဒိုက် မွဲတသိုက်ဖဴမိ ဗတ်ရမိသၠေပ်အနဂ္ဃမန်တေံ မိမန်ဗဒဴကၠေံသၟိၚ်သတ်ပိတုဲ မိတၠဂုန်ဗြဴဂွံစဴညာတ်နာဲတံညးၜါကီု ဟသေၚ်ဟာ၊  ကွတ်မဗက်ဗဒဴသၟိၚ်သတ်ပိ ဗၠိုပ်တိကလာၚ်အာကာသ မိတၠဂုန်ဗြဴဟွံလေပ်တရဴဆလၟာ် ဇိုၚ်ညးမွဲ တရဴသ္အာၚ်ဟွံမွဲရ၊  ပသာ်အဲဗြဴ သဂွံစဴညာတ်ကောန်အဲၜါရော ဒေဝတဴတံ”


သာ်ဝွံ ဂၞကျာ်ဟီုတသိုဟ်တဟးသြောတ်သ္အဝ်ဇွောဝ်ရမတ်ဒၟံၚ်ကဵု ဒဵုဂြိုပ်ဟေမဝန်တုဲ ဖျေံစွံလဝ်ဒလေၚ်ပရှ်ေ သစ္ဆုယဵုသၟိပ်တဲ ဂါထာမြဴဝွံ အာတ်တရဴကဵုသၟိၚ်သတ်ပိရ။


“ဘန္တောမိဂ္ဂရာဇာနော၊ ယွံသၟိၚ်သတ်ပိ မၞးတံ ဂွံအလဵုအသဳ ပ္ဍဲဂြိုပ်ဇၞော်ဝွံ မၞးတံဇၞော်ကဵုကြဳဇှ် လပုဟ်တဲစှ်ညံၚ်ပၞာၚ်ထဝ် အဲလ္ၚောဝ်မၞးတံရ၊  ဒဒှ်ကောအဲဗဗွဲဓဝ် မၞးတံဒှ်ညိရ၊  တရဴအဲဗြဴ စဴအဿမာပိုတ် မၞးတံဂွံကဵုဒါန်အခေါၚ်လ္ပဖ္ဍောၚ်အဲဍိက်ဗြဴ ကဵုဂွံစဴစိုပ်ဝၚ်ဂပဝ် ကဵုဂွံဗဵုလ္ၚောဝ်ကောန်ၜါညိ မဒှ်ရော ကောသၟိၚ်သတ်ပိ”။


“ယွံကောအဲသၟိၚ်သတ်ပိ၊  ဥပ္ပတိတဝှ် ဒဒှ်ပိုဲပိမိကဵုကောန် သီုတၠညးဝေသန္တဝ် မတုဲတေံ ဇၞော်မောဝ်လောန်သန် မိအဲဍိက်ဒှ်ကောန်သၟိၚ်ဒုၚ်ရာဇာဘိသေခ  မအံက်အဲဍိက်ဒှ်သၟိၚ်ဓဝ်မပြဲလောန်  ကောန်အဲဍိက်ၜါဂှ် ဒှ်စဴတၠညးဍုၚ်စေတုတ္တရနာဂဵုရောၚ်၊  ဟိုတ်ကဵုဒါန်စိၚ်ရတ် ပစ္စယနာဂဵု ညးဗက်ကၠေံနူဍုၚ်ရး ဒးတိတ်ဒုၚ်ဒဒိုက် ပ္ဍဲတၟံဝၚ်ဂပဝ် အဲဍိက်ဒှ်သမ္ဘာသ္ဍိုက်ဝေသန္တဝ် ဒိုက်သၟဟ်သိုက်သၟဟ်  ဗက်တိတ်ကၠုၚ်ဒှ်ဒၟံၚ်ခမဳရသိ မကဵုကောန် တန်ဒၟံၚ်ပ္ဍဲပဏ္ဏသာ အဲဍိက်သပါ်သပါအာဂၠာဲဗ္စရောၚ်၊  အဲဍိက်ဗြဴဟွံမွဲသွက်သွာပျုတ်ပမာတၠသ္ၚိ အဲဍိက်ဗြဴ ဥပ္ပကာဒၟံၚ် ညံၚ်ဂၞကျာ်သဳဒါ မဥပ္ပကာသၟိၚ်ရာံကီု၊  အဲဍိက်ဝဳဝတ်ပတ်ပေါန် ကၠောန်ၜိုတ်ဗ္တံတ္ၚဲ  ညံၚ်ဍိက်မကၠောန်ၜိုတ်ကဵုတၠ ညံၚ်ကွးမဆိုက်ဗ္ဒက် မဥပ္ပကာအ္စာကီု၊  မုက်ဟွံချိုတ် စိုတ်ဟွံလီု သီုမရှ်ေသှ်ေရဴဂဴ ဖေက်ဂွတၠသ္ၚိ ဖျဝ်က္ၜံၚ်သၠုၚ်တဲ အဲပရဲဒၟံၚ်လၟိုန်သွံ သၟိၚ်သတ်ပိ”။


“ယွံသၟိၚ်သတ်ပိ ဒးပယာံကာလသဝ်တ္ၚဲ  မၞးတံစဴညာတ် ကောန်သမ္ဘာမၞးတံရ၊  အဲဗြဴမဒ္ဒဳ တမၠၚ်ဗဒေသဳတုန်လေဝ်  သ္ဂောံစဴညာတ်ကောန်ၜါဇာထဝ်ကဵုဇာဗၠုဲဂၠုကဵုသ္ဍဲညိရ မဒှ်ရော” “ယွံသၟိၚ်သဝ်ပိ မစိုန်ဒှ်တဴ နာဲဂြိုပ်ဂမၠိုၚ် သတ်ဆုသၟဟ်ဂလိုၚ် ဂိုၚ်ပတၟာဲ တွာဲကောအဲ သၟိၚ်သတ်ပိတုဲ တရဴသ္ဂောံဖျဴသတ်ဆုကဵုကောန်ၜါ သမ္ဘမွဲဂှ်  ကဵုအဲဍိက်ဗြဴ ဂွံစဴရသၟိၚ်သတ်ပိ”


သာ်ဝွံ ဂၞကျာ်ၜိုန်မာန်ပါၚ်တသဝ် လ္ၚောဝ်နရာတ်အာတ်အခေါၚ်တရဴကဵုသၟိၚ်သတ်ပိ သၟိၚ်သတ်ပိ ဟွံကဵုတရဴကုဂၞကျာ်တုဲ ဒးကာလသၟိၚ်သတ်ပိ သ္ၚေဝ်မွဲပယာံဂွာံတၞုၚ်ဒဵုတ္ၚဲဂၠု ဂိတုတိုန်ပျး ဒးကာလပိုဲသိုက်ဇိုၚ်ဒဴ သကဵုတရဴ ကုဂၞကျာ်စဴဂွံရဂးတုဲ ဗွဲပြဟ်ဟေၚ် စ္ဍးအာနူတရဴရ။


ဘိက္ခဝေ၊ ယွံခမဳတံ ပ္ဍဲကာလတ္ၚဲပၠိုတ် သၟိၚ်သတ်ပိ မၠာဲမွဲပယာံဂွာံကာလကြိုက်ကဵုဂၞကျာ်စဴဂွံရဂးတုဲ သၟိၚ်သတ်ပိ စ္ဍးအာနူတရဴ ညံၚ်ကဵုက္ၜၚ်ထဝ် မမှတ်စဴသၞေဟ်သ္ဍိုက်ကီု ဂၞကျာ်မှတ်စဴအဿမာပိုတ်ရ ခမဳတံ။


ဂၞကျာ်စဴကၠုၚ်တ္ၚဲဂှ် ဒှ်တ္ၚဲသဳဗပေၚ်ဥပုဟ် အကေၚ်ကောန်ၜါမဝေၚ်ဒုၚ်စမှ်တ္ၚဲ ပ္ဍမုဟ်စၚ်ကြံရတ်ဂှ် ခါဟွံညာတ်ကောန်ၜါတုဲ ဖျေံစွံလဝ်ဒလေၚ်သတ်ဆု ဇရေၚ်ပဏ္ဏသာ အာဂၠာဲကောန်ၜါအရာဌာန်မကေၚ်ဝေၚ် ခါဟွံညာတ်သမ္ၚာတ်စိုတ် ၜိုတ်ဟီုသြိုဟ်နူဇရေၚ်ရဴဒေါၚ်ကလော်မဍုန်ကီု က္တဵုဒှ်ဝိပတ္တိဗွဲမလောန် ဂတေဝ်ယာံ ဂၠာဲကောန်ၜါရခမဳတံ။


“ဘန္တောဒေဝတာယော၊ ယွံမၞးဒေဝတဴတံဂမၠိုၚ် ပ္ဍဲပဒေသဌာန်ဝွံ  ဟွံသ္ၚောဲနူအဿမာပိုတ်ရ၊  မတုဲတေံတမၠၚ်ဗဴကဵုလၜါဝေၚ်တဴလက်ကၠိုက်ခနှိက်တိ ဗရုဲဝေၚ်ဗ္တဳစၟဳညာတ်အဲဗြဴမစဴကၠုၚ် ကၠာဟွံစိုပ်အဿမာပိုတ် ညာတ်နူဇမ္ၚောဲ ဒြေပ်သရဲတိတ်ကၠုၚ် ဝေၚ်ဒုၚ်တၠုၚ်အဲဗြဴ ညံၚ်ကောန်ဒံသၟတ် မဝါၚ်ဒုၚ်တၠုၚ်ၝောံကီု၊ ဨဝံ၊  ညံၚ်သာ်ဂှ်ရ မတုဲတေံ ကောန်အဲၜါ မတိတ်ဝေၚ်ဒုၚ်တၠုၚ်အဲဗြဴတုဲ တန်ဒၟံၚ်ဒၞာဲဝွံရဟသေၚ်ဟာ။  အဇ္ဇ၊  ပ္ဍဲတ္ၚဲဝွံ။  တေကုမာရာ၊  န်ကောန်သ္ဍိုက်မိၜါဂှ်။   ကသ္မာနာပဿာမိ၊  မူဟိုတ်အဲဍိက်ဗြဴဟွံညာတ်ရော ဒေဝတဴတံ”။


“ယွံဒေဝတဴတံ  ပ္ဍဲပဒေသဝွံ ဟဂွံသ္ၚောဲနူအဿာမာပိုတ် ကောန်အဲၜါ ညံၚ်ၜိုပ်ၜၚ်ပါကဟၚ်ထဝ်  မတန်ဒၟံၚ်ပ္ဍဲဏိန်လိုက်တုဲ ညာတ်ၝောံပဝ်စဴဗက်တက်သၞေၚ် ဒစေၚ်ကံမံဂြံဝါၚ်ဒုၚ်ၝောံကီု ကောန်အဲၜါ မတုပ်တဴရဴ ကောန်ၜိုပ်ၜၚ်ပါကဟၚ်ထဝ် အဲဗြဴစွံလဝ်ပ္ဍဲအဿမာပိုတ် ဝေၚ်ဒၟံၚ်လက်ကၠိုက်ခနှိက်တိ လံမိစဴစၟဳမိရ ဟသေၚ်ဟာ  တ္ၚဲဝွံ ကောန်အဲၜါ ပအဲဗြဴဟွံညာတ်ရော ဒေဝတဴတံ”။


“ယွံမၞးဒေဝတဴဂြိုပ် က္ဍိုပ်တၟံတ္ကံမှာသၟိတ် ဇမ္ဗုဒိပ်ဂမၠိုၚ် ပ္ဍဲပဒေသဝွံ ဟဂွံသ္ၚောဲနူအဿမာပိုတ် ရိုဟ်တ္ၚဲပစိုတ်ဝေၚ်ဒုၚ်တၠုၚ်ရံၚ်ဒၟံၚ်အဲဗြဴ မစဴနူဂြိုပ်၊  အဇ္ဇ။ ပ္ဍဲတ္ၚဲဝွံ၊  တေကုမရာ၊  ၚ်သၟတ်ၜါဇာထဝ်ကဵုဇာဗၠဲ ပဟွံဝေၚ်ဒုၚ်တၠုၚ်အဲဗြဴရော ဒေဝတဴတံ”။


“ယွံမၞးဒေဝတဴဂြိုပ် ဇြီုဇြဟ်က္ဍဟ်တၟံဂမၠိုၚ် မတုဲတေံ အဲဗြဴစဴနူဂြိုပ်ဇမ္ၚောဲ ကောန်အဲၜါတိတ်ဝေၚ်ဒုၚ်တၠုၚ်အဲ ညံၚ်ကောန်ဒြာဲသၟတ် မဝေၚ်ဒုၚ်တၠုၚ်ၝောံကီု။  တေံကောန်ဒြာဲတေံညာတ်ၝောံစဴနူဂြိုပ် ပၚ်က္ဍိုပ်လယှ်ဇိုၚ် ပကိုၚ်ဗ္တဂဒိုၚ်သၠကတောဝ် တယောဝ်ကံ မံဂြံထဒၟကၠုၚ်ဝေၚ်ဒုၚ်ၝောံကီု ဟသေၚ်ဟာ ပမာညံၚ်သာ်ဂှ်ရ။  ကောန်တမၠၚ်ဗဒေသဳမိၜါ  ညာတ်မိတုဲ သြမိပိုဲစိုပ်တြဂးတုဲ ဒြေပ်သရေဲထကၠုၚ် လဳလေဝ်လ္တူသြိုဟ်မိသာ်ဝွံ ဒှ်ဒၟံၚ်လၟိုန်ရ၊  တ္ၚဲဝွံ တမၠၚ်ဗဒေသဳမိသီုၜါ ဟွံညာတ်ရော ဒေဝတဴတံ”။


“ယွံမၞးဒေဝတဴဂြိုပ် က္ဍိုပ်တၟံဟေမဝန်ဂမၠိုၚ် အဲဗြဴမူတုပ်ပၟာရော  ညံၚ်ဒြာဲဗြဴ လသာစွံလဝ်ကောန်  မတိတ်အာနူခြုံကီု ညံၚ်ကဵုဂစေံတၟံဗြဴ  လသာစွံလဝ်ကောန်တုဲ မတိတ်အာနူဂပေါဲကီု ညံၚ်ဇာဒိသိုၚ်ဗြဴ မစွံလဝ်ကောန်ပ္ဍဲဂိုဟ်တၟံ ထဝ်တၞဟ်နဂၠာဲအာဟာရ ဂၞဴဖျဴနၚ်ပရၚ်ကောန်အဲဍိက်ညံၚ်သာ်ဂှ်ကီုရ၊  စွံလဝ်ကောန်ၜါ ပ္ဍဲအဿမာပိုတ် မတုပ်တဴရဴခြုံခြိုၚ်ကတိုၚ်ဇြဟ် စမှဟ်တ္ၚဲ အဲဍိက်ဂၠာဲဖျဴနၚ်သစ္ဆုစၞဗ္စညးပိ မကဵုကောန်ခါဲအဲစဴကၠုၚ်ကောန်ၜါဝေၚ်ဒုၚ်တၠုၚ်ယာဲ ဂၠာဲစသစ္ဆုရိုဟ်ဇုက်ကြုက်ပၞဟ် သ္ဍဲကဏှာဇိုန်မွဲဗလဲတဴတှ် သာ်ဝွံ စမှ်တ္ၚဲသ္ဂန်ကံတဲဒတဲဖျဴမိရဟသေၚ်ဟာ ရိုဟ်တ္ၚဲပ္ဍဲကိုပ်ကၠာတေံ ပ္ဍဲမုဟ်စၚ်ကြံရတ် ဝုတ်ဒိုဟ် အဿမာပိုတ် ကောန်ၜါကေၚ်သ္ဂုယ်ဝေၚ်ကြကောတ်ဗ္တဳဂရဳဝေၚ်ခနှိက်တိ ရံၚ်မိစဴ ဝေၚ်တဴဟဂွံသ္ၚောဲ ဒတဲရၚ်သ္ကံတွာ်ကၠုၚ်တွာ်အာ  အဲဍိက်ဝွံ ညံၚ်စိၚ်စမၠံၚ်ဗြဴ လန်တွာ်တဴကောန်ဂါံသ္ဍောန် ဇၟာပ်ဂြိုပ်က္ဍိုပ်ဗိုၚ် ဒၞာဲဇိုၚ်ကောန်စိၚ်ဂှ် သၟဟ်ဒၞာဲဇိုၚ်ကောန်အဲၜါ ပြာကတ်တဴရ၊  ဇကုကောန်အဲၜါ မူဒၞာဲမအာကဵုအဲဍိက်ဗြဴ ဟွံညာတ်ရောဒေဝတဴတံ”


“ယွံဒေဝတဴတံ ကိုပ်ကၠာတေံ အဲဍိက်ဗြဴလသာစွံလဝ်ကောန်ၜါ အာဂၠာဲအဟာရ ဒးလာလကလေၚ်စဴနူဂြိုပ်ဇမ္ၚောဲ ကောန်အဲၜါဒြေပ်သရဲတိတ်ကၠုၚ် ဝေၚ်ဒုၚ်တၠုၚ်အဲရိုဟ်ဒဒှ်တ္ၚဲဟသေၚ်ဟာ၊  တ္ၚဲဝွံ တမၠာဗဒေသဳမိၜါ ဟွံညာတ်တွာ်ကၠုၚ် ဝေၚ်ဒုၚ်တၠုၚ်ရော ဒေဝတဴတံ”


“ယွံဒေဝတဴတံ ဣဝွံလေဝ် ရုပ်ပဝေၚ် ကောန်ၜါရ၊  မပ္တံကဵု ရုပ်စိၚ် ရုပ်ချေံ ရုပ်ဂၠဴကၟက် ဒက်ဒြၚ်နွံတဴ ပ္ဍဲဝၚ်ဂပဝ်ကလောသၟိၚ်အိန် မာဃ တၠသွဝ်ၜါသြုန်ဂြာံလ္ၚုညံၚ်သုသာန် ဌာန်လ္ၚုဟးလ္ၚုလ္ၚန်သန်သွံ၊  သစ္ဆုမပ္တံကဵု တၞေၚ်ကြေၚ်ဇမ္မုရှ် ပၞဟ်သတဵု ဗဳ သဳလော လဳမဴ ပၞဴ ဗ္ဒဝ် ဂၠာံအရှာံ ဝၚ်ဂပဝ် ပေၚ်ဗဝ်ဟာန် ပဝေၚ်ကောန်ၜါလေဝ် နွံတဴရ၊  တမၠၚ်ဗဒေသဳယာဲၜါ မူဒၞာဲမအကဵုအဲဍိက်ဗြဴရော ဒေဝတဴတံ”


“ယွံဒေဝတဴတံ မတုဲတေံ အဲဍိက်မဒ္ဒဳတမၠၚ်ဗဒေသဳ စွံလဝ်ဇာလဳကဵုကဏှာဇိုန် ဖျိုန်ကဵုတၠညးဝေသန္တဝ် နူယးဒဵုသဝ်တ္ၚဲ  အဲဍိက်စိုပ်ပဏ္ဏသာ ဇာလဳတံၚ်တဲ သ္ဍဲကဏှာဇိုန်မဴတှ် တ္ၚဲဝွံမိဖျဴနၚ်သစ္ဆုမၞုံကဵုရှ် ခါတှ်မိက္တဵုပေၚ်သြိုဟ်ဇွောဝ်စှ်ေ ဗရိုဟ်ချာဲသြိုဟ်ညံၚ်ဖါဲအာၜါလွးကီု ပဟညာတ်နာဲတံ ကၠုၚ်မဴတှ်ကဵုမိရောလေဝ်ကောန်”


ယွံမၞး ဒေဝတဴတံဂမၠိုၚ် ရိုဟ်ဒဒှ်တ္ၚဲတေံ ကောန်အဲၜါသီုမဗှော်ဒၟံၚ် လက်ကၠိုက်ခနှိက်တိ ညာတ်မိနူဇမ္ၚောဲ ဒြေပ်သရဲတိုန်ဒၟံၚ်လ္တူထွာဲတုဲ သီုမဂၠိန်တဴသပါသြိုဟ်ရဟသေၚ်ဟာ တ္ၚဲဝွံကောန်အဲၜါပအဲဗြဴ ဟွံညာတ်ရောဒေဝတဴတံ”


“ယွံဒေဝတဴတံ မတုဲတေံ အဿမာပိုတ်ဝေသန္တဝ် ဒးကာလတ္ၚဲသဝ် အဲဗြဴစဴနူဂြိုပ်ဝၚ်ဂပဝ် ညံၚ်ဗရုဖံထဝ် လတိုၚ်မန်ဒိုၚ် ပုက်ကလုတ်မုက်ပိ မုက်ပန် ဗြုဇရန်ဇရာဒၟံၚ် ပ္ဍဲအဿမာပိုတ် တရဴမၞုံဗၞတ် စှ်သုန်ဗၞၚ် ညံၚ်သဘၚ်ကီု မဒှ်ပ္ဍဲမတ် စၟတ်ကဵုစိုတ်အဲ တ္ၚဲဝွံ ကောန်တမၠၚ်ဗဴကဵုလၜါ ခါအဲညာတ်တုဲ အဿမာပိုတ်ဝွံ မလ္ၚုသြုန်ဂြာံဒၟံၚ် ကဵုစိုတ်အဲဍိက်ဗြဴသွံမၞးဒေဝတဴတံ”


သာ်ဝွံ ဂၞကျာ် ယာံဂၠာဲကောန်ၜါ ဟဂွံတုဲသီုလၞီလၞာ် ဍာ်ရမတ်မပေၚ်ဂဍောၚ်မတ်ၜါ ဂစေံဟွံဂြဴကွဴလေဝ်ဟွံကဵုအသံပါၚ် ဂလာန်ဂါထာမြဴဝွံသ္ဂးရ။


“ဘန္တောဒေဝသၚ်္ခါယော၊ ယွံဒေဝတဴ ပမၚ်အဿမာပိုတ်ဂမၠိုၚ် မတုဲတေံ အရှာံ အဿမာပိုတ်ဝေသန္တဝ် ညံၚ်ကဵုအနရက်ဂစေံဂမၠိၚ် တက်သ္ၚဳသၞေၚ် ပၠေၚ်ကံဂြဴ ညံၚ်သၟာတွိၚ်ဒိပ်ကီု ဆုဇၞော်သၟတ်ဂမၠိုၚ် ဒက်စမြိုၚ်တနုၚ်စရှ်ပ္ကဴဝက်သၞေက်တလာ ဗီုသတ်ဒဟုဲကၞာၚ် ညံၚ်ညးမကွာဲလှ်ေကီု။  ဣဝွံ အဿမာပိုတ် မဒှ်ဒၟံၚ်သဘၚ်ရိုဟ်ဒဒှ်တ္ၚဲရ၊  တ္ၚဲဝွံ မုဟိုတ်အဿမာပိုတ်လ္ၚုသြုန်ဂြာံဒၟံၚ် ညံၚ်ဌာန်သုသာန်ကီု ခါသ္ဂးဂဍာ်သၟိၚ်ရာံလေဝ်ဟွံဗြု ဂစေံလေဝ်ဟွံဂြဴ ကွဴလေဝ်ဟွံကဵုအသံပါၚ် ဖလာၚ်ယးနိမိတ် သာ်ဝွံအဲဗြဴမ္ဒးညာတ်သၟဝ်တ္ၚဲအဿမာပိုတ်လ္ၚ ကောန်ဂၠုကဵုသ္ဍဲယာဲၜါ ဒးပကာဂစိုတ်ကဵုအဲဗြဴရသ္ဂးဟာလေဝ်ဒေဝတဴ”


ယွာံမဂၠိုၚ်ကဵုသာ် ဂၞကျာ်ဂတေဝ်ယာံတံရ၊  ဂၞကျာ်မဒ္ဒဳ တၠအလာံပဋိပတ် ယာံဒမာန်ကၠုၚ်စိုပ်ဗောဓိသတ် ပဝတ္တနာတုဲ သၟာန်ပရိုၚ်ကောန်ၜါ နဂါထာမရဴဝွံသ္ဂးပၠန်ရ။


“ယွံသၟိၚ်ရသိ ပ္ဍဲမတုဲတေံ စမဟ်တ္ၚဲအဲဍိက်ဗြဴစဴကၠုၚ်နူဂြိုပ်စိုပ်ကောန်တၠဂှ် ဗွဲမပြဟ် ကောန်တၠဗဒှ်သၟာန်သီုဇြဟာန်ဓဝ်မေတ္တာကရုဏာကဵုအဲဍိက်ဗြဴ လၟုဟ်ဝွံ မသ္ဂးတၠညးကၞပ်ဒေၚ်သ္ၚဳ ဟွံသ္ၚဳမုက္ခဝါ ပရိုၚ်ကောန်ၜါ အာကီုဒၟံၚ်ကီု ပကောန်တၠဟွံဟီုကဵုအဲဍိက်ဗြဴညိရော”


“မွဲသာ်တုန် ဟသေၚ်ကောန်တၠ စကာကဵုပကလုတ်သန်ဌာန် ကဵုစဴသၟာန်ပရိုၚ်သၟိၚ်ဗဴကဵုလ မတဴပ္ဍဲဍုၚ်ဒေတုတ္တရနာဂဵု မတုလနာဂဵုတေံသ္ဂးဟာ၊ ဟသေၚ်ရသိဓနဴယောဂဳဝိဇ္ဇာဓဵု လကိုဟ်ကမ္ဘန် လှေံလှန် ပၠောပ်ဏာဂြိုပ်ဇၞော်သ္ဂးဟာ”


“ယွံကရာတ် စွံမေတ္တာကရုဏာပ္ဍဲအဲဍိက်ဗြဴကဵုဂၠိုၚ် ပရိုၚ်ကောန်ၜါ အာကီုဒၟံၚ်ကီု ဟီုကဵုအဲဍိက်ဗြဴညိမူဒှရော”


ဂလာန်မဂၠိုၚ်ကဵုသာ်  ဂၞကျာ်ဟီုဝေါန်စဝ် တသဝ်ထ္ၜတြုံတၠပါရမဳ ဟွံရဴၚ်သ္ၚေဝ်မုက္ခဝါ ဝါစာ ဟွံပၠန်ဂတးလုတ်ဂွးသက်က်ရ၊ ပရိုၚ်ကောန်ၜါဂှ် ဂၞကျာ်ဟွံဂွံတီလၞီလၞာ်ဂၠိုၚ်သာ ဍာ်ရမတ်ပေၚ်ဒၟံၚ်မတ်ၜါ မဟဒွိၚ်သိၚ်သာကြအ်အာလၞီတုဲ နဂါထာမရဴဝွံ ဂတေဝ်ယာံသၟာန်ပရိုၚ်ကောန်ၜါရ။


“သာမိဝေဿန္တရံ၊ ယွံဝေသန္တဝ် မစိုန်ဒှ်တဴသကိုပ်ညးဍုၚ်စေတုတ္တရနာဂဵုဂမၠိုၚ် ဗတ်ရကၠဗြန်ဇာဒိသိုၚ် သဂွံဏာမ္ဂး ဇကုကောန်အဲၜါ ပအဲဍိက်ဗြဴဟွံညာတ်းကီုရ၊  ဆသော်ကောန်ၜါ ညံၚ်ကဵုသေနၚ်တၠ ဂိုဟ်ဂွိုၚ်တၚ်ဒုၚ်တန် အဲဍိက်ဗြဴသ္ဂောံညာတ်ကီု၊  ဒဵုကဵုသ္ပာဇိုၚ်တဲၜါ ပအဲဍိက်ဗြဴဟွံညာတ်ရော၊  သွိုဟ်ဂစေံဂဍာ် တမာတ် မစှ်ေဂှ် အဲဗြဴသ္ဂောံညာတ်ကီု လၟုဟ်ဝွံ ဂစေံ ဂဍာ် တမာတ် မစှ်ေအဲဗြဴဟွံညာတ် ညးဂှ်မဂွံဏာကောန်အဲဗြဴ စၟတ်ကွေံရောလေဝ်ဨကရာတ်”


“ယွံဨကရာတ် ပသာ်ကောနတၠ ကရဴကၞပ်ဖျေၚ်ဟသေၚ်ညာတ်ဒုဟ်အဲဍိက်ဗြဴ ကၠုၚ်အာသၚ်ကာ ပမာဒပသ္ဍိုၚ် ပကၠဴ ကရဴကၞပ်သ္ၚဳ ဟွံသ္ၚဳပၠန်ဂတး  ဟွံဂးဍိက်ကမၠောန် ဒက်ဒေါန် ဆက်ရမျာၚ် ဒုဟ်အဲဍိက်ဗြဴ အဲဍိက်ဟွံညာတ် ကောန်တၠဟီုကဵုအဲဍိက်ဗြဴဂွံတီတုဲ အဲဍိက်ဗြဴကလံတံဇိုၚ်ပၠန်ရ၊  ကောန်တၠအေၚ်အသံရ မူဒှ်ရော၊  ပိုဲညးၜါ လသာလဝ်ဍုၚ်စတုတ္တရနာဂဵု ပဒတဴပ္ဍဲဟေမဝန်အကြာကၠကၟီဗြန် ပ္ဍဲပဏ္ဏသာ ဒဒိုက်သၞာ ဟွံရိုဟ်စဒဒိုက်ပသာဲနူသၟိၚ်မိ ဒဒိုက်မသာဲနသၟိၚ်မ ဒဒိုက်မ္ဒးသာဲနူခါံသဳတၠ ဒဒိုက်မ္ဒးကၠေံလဝ်ကၟိန်ဍုၚ်နန်ဒြၚ်၊ ဒဒိုက်မ္ဒးတိတ်ဒၟံၚ်ဝၚ်ဂပဝ် လုကဴတပှ်ဂိတုဝွံ ဟွံဒိုက်က္ဍၚ်၊  ဒဒိုက်ကောန်တၠ ဟွံပံက်ပါၚ်ပၠန်ဂတး ဟွံဂး ဟွံအီကဵုအဲဍိက်ဗြဴမဒ္ဒဳဝွံ ဒဒိုက်ဝွံရောၚ် ဒိုက်စိုတ်လောန်သန်သွံကောန်တၠ”


“အဲဍိက်ဗြဴ ဟွံညာတ်ကောန်ၜါဂှ် ဒှ်ကံဂျိမွဲတုဲတြ ကောန်ၠကၞပ်သ္ၚံဒၟံၚ်ဂှ် သၟဟ်ကံဂျိၜါ စာခၠၚ်ကၠေံ သြိုဟ်အဲဗြဴသန် ပရိုၚ်ကောန်ၜါ ခါကောန်တၠဟွံဟီုပၠန်ဂတး အဲဍိက်ဗြဴသ္ဒးပမယူကဵုဝၚ်ဂပဝ် သ္ပဂဝ်ကဵုအဿမာပိုတ် ချိုတ်ဗက်ဖဴကောန်ၜါရ၊ ယးဂတကောန်တၠ သညာတ်ဇွအဲဍိက်ရသွံ”


သာ်ဝွံဂၞကျာ်ဂတေဝ်ယာံ သၟာန်ပရိုၚ်ကောန်ၜါကဵုဗောဓိသတ်တြုံတၠပါရမဳ လၞီလၞာ်ဂၞကျာ်ဂှ် ဂၠိုၚ်က္ဍၚ်အာတုဲ ဗောဓိသတ်သၟိက်လလံကၠေံလၞီလၞာ် ဒေါမနုဟ်ဂှ် နကဵုဂလာန်မသ္ကာတ်မြဟ် သၟိက်ဖအိုတ်ကၠေံစိုတ်ဂၞကျာ်တုဲ ဂါထာမရဴဝွံ သ္ဂးရ။


“ဘဒ္ဒေမဒ္ဒဳ၊ ယွံဂၞကျာ်မဒ္ဒဳ သက်ကဵုဟိုတ်ဂၞကျာ်က္တဵုဗဒှ်လောန် သကဵုကာလဂၞကျာ်ကၠုၚ်ပဇွောဝ်ရမတ်ကဵုပိုဲရော၊  ဂၞကျာ်ဒေပ်လဝ်စိုတ်စၞာဲ ဥပ္ပါယ်ဝၚ်ကတုဲ ဗ္တံဝွံ စံက်ဂွံညာတ်သွပ်လ္ပံမံဂြံကဵုကောန်ၜါ ဖဳဒွါကၠုၚ် ပိုဲမ္ဒးကလၚ် ဇၟာပ်တၚ်လ္ပံဂှ် ဒးကာလ အာဂၠာဲသစ္ဆု ကောန်ဂၠုဒတဲကောန်သ္ဍဲ လေၚ်ကၠုၚ်စွံလဝ်ကဵုပိုဲတုဲ အာနူယးလ္ၚုကာလမစဴ တ္ၚဲဂၠုဒဵုဂိတုတိုန် တၟးလျးခၠၚ်ယွာံမဂၠိုၚ်ကဵုသာ်ပဗတ် မဆာန်ကောန်ၚာ်ၜါ သ္ပာ်သ္ပာအာဂၠာဲ ဇၟာပ်ဂြိုပ်ဇီုထီု ဥမၚ်အၚ်လှာ ဂၞကျာ်မတြၚ်အာဂှ် မပ္တံကဵုဣသိယောဂဳ ဝိဇ္ဇာဓဵု လကိုဟ်ကုမ္ဘန် လန်ဂၚေၚ်ဒၟံၚ် အဓါန်မလံကြာတၟံဇိုၚ်လဂေါဝ် ညးဂှ်ညာတ် ပွဂၞကျာ်ရော”။


“ကာလပိုဲမတိတ်နူဍုၚ်တေံဂှ် ပိုဲဟွံကဵုဂၞကျာ် ကၠုၚ်ကရောံပိုဲ သၟိၚ်ဒၟံၚ်ကရောံသၟိၚ်မိသၟိၚ်မ သကဵုဥပ္ပကာဝဳပရာ ကောန်ၜါရောၚ်ပိုဲမ္ဂး ထစးကၠေံဂလာန် ကၠုၚ်ကရောံပိုဲတုဲ ပလီုကၠေံကတ္တိကပိုဲရော၊  ဟွံဂွကဵုကောန်ၜါသ္ဂးဟာ၊  ဟွံဂွကဵုဒေဝတဴဝၚ်ဂပဝ်သ္ဂးဟာ၊  တီဂးသုစရိုတ် ဟွံတုပ်ကဵုပိုဲ မူဟိုတ်မတိတ်ကၠုၚ်ကရောံပိုဲရော”


“ယွံမဒ္ဒဳ ညးမပတၠကောန်တှ် ဒှ်ညံၚ်မဒ္ဒဳဝွံ နွံကီုဟာ လသာလဝ်ကောန်ၜါတုဲ သဘဴဗြဴမအာဂြိုပ်မ္ဂးဝွံ၊ ညးမၞုံကဵုတၠသ္ၚိ ညံၚ်ဟၟဲကဵုတၠသ္ၚိကီု  သာ်ဝွံညးဟွံဒှ်မွဲလှ်ေသွံ မဒ္ဒဳပရိုၚ်ကောန်ၜါပသာ်ဒှ်ရော တၠသ္ၚိပိုဲပသာ်ဒှ်ရော ဗတ်ရဂၞကျာ်ချပ်ဗ္စာရဏာရ၊  ယဝ်သဒှ် သ္ဇက်ဒှ်သာ်ဝွံ နွံဟာမဒ္ဒဳ  ဟွံဒွိၚ်ကဵုကဵုကောန်ၜါပ္ဍဲအဿမာပိုတ် ဂၚေၚ်ဒၟံၚ်ဒေါဝ်ဂြိုပ် လ္ၚုဇကုမွဲ ဂၞကျာ်တိတ်ပပြဝမွဲမွဲညးဂှ်မွဲ မတီရောမဒ္ဒဳ”


“ယွံမဒ္ဒဳ ဂဗုတ်သီုဖ္အိုတ်ဂှ် ဟွံတုဲဏီ  ပရိုၚ်ကောန်ၜါ ဂၞကျာ်ကၠုၚ်သၟာန်ပိုဲဝွံ ကြိုက်ကီုရဟာမဒ္ဒဳ၊  ယွံမဒ္ဒဳ  ဨကရာတ်တမၠာတမၠာတံတေံ ညးဗက်ပ္တိတ်ကၠေံနူဍုၚ်ရး ဒးဂၚေၚ်ဒၟံၚ်ပ္ဍဲဂြိုပ်တံဂှ် ဟွံမွဲရသ္ဂးဟာ မဒ္ဒဳ”


“ယွံမဒ္ဒဳဗြာန်လၟမိစ္ဆာတံဂှ် ဍေံဂၚေၚ်ပန်ပှ်စဒေါဝ်ဂြိုပ်ဟၟဲရသ္ဂးဟာမဒ္ဒဳ။ ယွံမဒ္ဒဳ ဂြိုပ်ဝွံဂှ် ဒှ်ဂြိုပ်ပဝေၚ်ဣသိဓနဴ ဗဳသြဴယောဂဳ ဝိဇ္ဇာဓဵုရောၚ်သွံမဒ္ဒဳ၊  ရိုဟ်ကဵုဒဒှ်တ္ၚဲဟွံဂွံဒှ် တ္ၚဲဝွံဂှ် ဂၞကျာ်ဂွံညာတ်မုက် မိၚ်ပါၚ်ရမျာၚ် သုဘာသိုတ်ညးတံဂှ်တုဲ ဂၞကျာ်ဖျဝ်ကၠေံတုဲ စဵုကဵုစိုပ်သၟတ်လှိၚ်တုဲ စဴစိုပ်အဿမာပိုတ်မ္ဂးဝွံ  ညးဂှ်သတီညးဂှ်ညာတ်ဒုဟ်ပွဖဴ မဒ္ဒဳနွံရောၚ်မဒ္ဒဳ”


“ယွံမဒ္ဒဳ အဲသလှ်ေဂးထဝ်ဥု ရကိုတ်ရောၚ်၊ အဲဝေသန္တဝ် မလဝ်စိုတ်လၟုဟ်ဝွံ စဴဒှ်ဓမြိုတ်အပြောံရောၚ်သွံမဒ္ဒဳ၊  ယွံမဒ္ဒဳ ပိုဲသၠေဟ်ဂး မၞိက်ဂကူ ဝိပူလပဝ်ရောၚ် အဲဝေသန္တဝ် မလဝ်စိုတ်၊ ကာလစံၜတ်သ္ၚဳဂၠိတ်မွဲ ဗိုန်ကညန်တုဲ လၟုဟ်ဝွံ စဴဒှ်အာဗကာံဒေဒါဲအပြောံ ဂတာကပ္ပါဲရောၚ်သွံမဒ္ဒဳ”  “ယွံမဒ္ဒဳ အဲသၠေဟ်ဂးကြက်စၠန် အနဂ္ဃရောၚ် အဲမလဝ်စိုတ်၊  လၟုဟ်ဝွံ စဴဒှ်အာဆုကြိက်အပြောံရောံသွံ မဒ္ဒဳ၊  ယွံမဒ္ဒဳ ဟွံဂွကဵုပိုန်ရုပ်ညိသ္ဂးဟာ ဟွံဂွကဵုစိုတ်ညိသ္ဂးဟာ  မဒ္ဒဳတီဂးသုစရိုတ် ဟွံတုပ်ကဵုပိုဲ  မူဟိုတ်မတိတ်ကၠုၚ်ဖဴပိုဲရောမဒ္ဒဳ”


“ယွံမဒ္ဒဳ ဒၟံၚ်ပ္ဍဲဍုၚ်စေတုတ္တရနာဂဵုတေံဟွံဂွံဟာ သ္ဂောံကျိုၚ်ဒၟၚ်ဒေါဝ်ပိုန်ဒယှ် သ္ဂောံသ္တိက်ဒၟံၚ်ပ္ဍဲဖုၚ်သ္ဍဳဒနဳဝုဏ္ဏၚ် ဒေန်ဒြၚ်စိၚ် သမၞိၚ်ပိုန်ဓယှ် မူဟိုတ်မဗက်တိတ်ဖဴပိုဲ ပ္ဍဲဌာန်လ္ၚာရောမဒ္ဒဳ”


“ယွံမဒ္ဒဳ ဟိုတ်ဖ္ဍောၚ်ကာယ ဗက်တိတ်ကၠုၚ်ပိုဲ ဒဵုကဵုဝၚ်ဂပဝ်တုဲရ၊  ဆကတ္တိကပ္တုဲလဝ်ဂှ် မူဟိုတ်ဂၞကျာ်ရိုဟ်ပလီုကၠေံဂှ်ရောမဒ္ဒဳ၊  ဍောၚ်ပ္ကဴကတ္တိကပိုဲဟွံသ္ၚိတ်ဇြဏီ မူဟိုတ်ဍောၚ်ပ္ကဴကတ္တိကဂၞကျာ် မသ္ၚိတ်ဇြအာကၠာပိုဲရောမဒ္ဒဳ၊  ပၞာၚ်တိုၚ်ထဝ်ကတ္တိကပိုဲဟွံပၠိုတ်ဏီ မူဟိုတ်ပၞၚ်တိုၚ်ထဝ်ဂၞကျာ်မပၠိုတ်အာကၠာပိုဲရောမဒ္ဒဳ၊  အိုဿီုဂလိုၚ်ဝွံ ပိုဲမဂွံဗျိမဒ္ဒဳရ၊  ဟိုတ်ဓဝ်သရာံပါပ် ပိုဲမ္ဒးဒိုက်အာတုဲ ပိုဲမဒှ်ရောမဒ္ဒဳ”


သာ်ဝွံ တၠပါရမဳ ဟီုဗျိပၠုတ်ဂၞကျာ်တုဲ ပတွဵုနူဂှ် ဟွံပံက်ပါၚ်ပၠန်ဂတး ကၞပ်သ္ၚံဒၟံၚ်တရ၊  “ဂလာန်သာ်ဝွံ ညံၚ်ဗောဓိသတ်မဟီုဂှ် စၟတ်ကွေံရသ္ဂးဟာ သာ်ဂှ် ဟသေၚ်ဒဒှ်ဂၞကျာ်ဒ္ဂူကဵုတၠသ္ၚိ နွံကဵုမိတ်စှ်ပြကာရောၚ်၊  မူဟိုတ်မ္ဒးဟီုပျဲပျာံကတောဝ်မတ်ဂၞကျာ်ရော” တၠဓဝ်ကုသဵုတံသ္ဂးရ။  ဗောဓိသတ်သၟိက်ပဟဲကၠေံယဲပူမှ် လၞီလၞာ်ဂၞကျာ်ရောၚ်၊ ဗောဓိသတ် မ္ဒးဟီုသကေဝ်ကတောဝ်ဂၞကျာ်ရောၚ် မိဂ္ဂး။  တံဝစနံ၊  န်ဂလာန်ဂှ်။  သုတွာ၊ ဂွံမိၚ်တု။  သာ၊ ၚ်ဂၞကျာ်မဒ္ဒဳ။  အာဟ၊ စိုန်သ္ဂးရဴဝွံရ။


“မဟာရာဇ၊ ယွံမရာတ် မစိုန်ဒှ်တဴဂဥပ်ဓုပ်ပြကာ အဲဍိက်ဗြဴ ကောန်တၠပ္တန် မနောဒွါဝါစဳဒွါကလၚ်ဂလာန်အဲဍိက်ဗြဴကၠာ တ္ၚဲဝွံသက်ကဵုဟိုတ်အဓိကဵုက္တဵုဒှ်နိမိတ်သၞဲပ္ဍဲဂြိုပ်တေံ တွဵုဒတုံနူတဲ ဒလေၚ်ပ္ဍဲပၞးဖလုတ်ဗၠး  စှ်ေဇၟာပ်ဒိုဟ်ဟွံပြာကတ် ဆုမၞုံကဵုသတ်ပ္ကဴ ရဴဟၟဲကဵုသဝ်ပ္ကဴကီု၊  ဆုဟၟဲကဵုသတ်ပ္ကဴ ရဴမၞုံကဵုသတ်ပ္ကဴကီု၊  မဒှ်ပ္ဍဲမတ်အဲဍိက်ဗြဴတုဲ အဲဍိက်ဗြဴ က္တဵုဒှ်ဓဝိၚ် ပ္ဍဲသၟိၚ်ခမဳ ဇာလဳကဵုကဏှာဇိုန် ဗွဲမလောန်ရ”


“မွဲဝါပၠန်တုန် ဒးကာလ အဲဍိက်ဗြဴ ကလေၚ်စဴတရဴဝၚ်ဂပဝ် အဲဍိက်ဗြဴယဵုသၟိပ်တဲ အဲလ္ၚောဝ်လဒိုဟ်ကၠုၚ် တၠသ္ၚိကဵုကောန်ၜါ လ္ပကဵုဒှ်အန္တရာဲညိ သာ်ဝွံအဲဍိက်ဗြဴ ရာဒနာ”  “ မွဲဝါပၠန်တုန် ဒးကာလအဲဍိက်ဗြဴကလေၚ်စဴတရဴဝၚ်ဂပဝ် စိုပ်ဒေါဝ်တရဴ ဇကုဒှ်မုဟ်ဂြိုဟ်သ္ၚာတ်တ် ထောံမတ်ညာတ်ကၠဗြန်ဇာဒိသိုၚ် ဆေဝ်ဒဝ်တရဴဒဒှ်ကၠဗြန်ဇာဒိသိုၚ် ဍေံဒြဟ်ဂမ်အတ်ကဵု အသံပါၚ်ရမျာၚ် အလုံဂြိုပ်ဟေမဝန် သ္ကာတ်သြာဲဂြိုဟ်ညံၚ်ဖါဲအာၜါလွးကီု ကောန်တၠဟွံမိၚ်သ္ဂးဟာ၊  အဲဍိက်ဗြဴကီု  ဝေါန်စဝ်တသဝ်နရာတ်အာတ်အခေါၚ်တရဴ သ္ဂောံစဴညာတ်ကောန်ၜါ ကဵုမှာရသိ သၟိၚ်သတ်ပိဟွံကဵုတရဴစဴအဿမာပိုတ် စဵုကဵုစိုပ်ပၠိုတ်ဂၠု ဂိတုတိုန်ပျး သတ်ပိစ္ဍးအာတုဲ အဲဍိက်ဗြဴဂွံစဴစိုပ်အဿမာပိုတ် ဟိုတ်ဂှ်ရ စိုပ်တံဇိုၚ်ရကောန်တၠတ္ၚဲမ္ဒးဂၠုသတ်အာရောၚ်”  “အဲဍိက်ဗြဴမဒ္ဒဳ တမၠၚ်ဗဒေသဳ ဍိက်သၟိၚ်ခမဳရသိ က္ညအေၚ်ဒုၚ်ကဵုအဲဍိက်ဗြဴ ရကောန်တၠ”


ဂလာန်မဂၠိုၚ်သာ်ဂၞကျာ်လ္ၚောဝ်ပ္တီ ဗောဓိသတ်တြုံတၠပါရမဳ ဟွံပံက်ပါၚ်ပၠန်ဂတး စဵုကဵုစိုပ်အရှိုန်မတိုန်ဟေၚ် ဂၞကျာ်ဟဂွံမိၚ်ပါၚ်ရမျာၚ် တၠညးဝေသန္တဝ်တုဲ လၞီလၞာ်ဗွဲမလောန်က္တဵုဒှ်ရ။


“ယွံဨကရာတ်မပြဲ အဲဍိက်ဗြဴ ဒက်သော်ဝဥ္ဇာတာ ပအာဒ္ဂေတ်မပြဲ ညံၚ်နဲကွးဥုဲၚးဥပ္ပကာ ဝဳပရာအ္စာကီု ညံၚ်ဍိက်ကမၠောန် ကၠောန်ဟွံလၞုဟ် တွံၚးဂၠေၚ်ယဵု အဲဗြဴ ဟွံဝဵုမတ်ကၠတ်စိုတ် ကၠောန်ၜိုတ်ဗ္တံတ္ၚဲ မြိမြန်သပိုၚ် လ္တက်စၞာံဗြန် သီုပသေက်ဂၚေၚ် ဂၠာဲသစ္ဆုရိုဟ်ဇုက် အဲဍိက်ဗြဴ မုက်ဟွံချိုတ် စိုတ်ဟသ္ကဟ် ထပှ်ဂိတုလ္ပာ် တွာ်တိတ်တွာ်စဴ ပဒိုက်တဴကာယ ဟိုတ်နူညးဂှ်ရော ဟိုတ်နူကောန်တၠကဵုကောန်ၜါရ ဟသေၚ်ဟာ”


“ပုတ္တ၊ ယွံကောန်သ္ဍိုက်ၜါ ဣဝွံ မိတ်တၞတ်သာ်ထဝ် မိဂၠာဲနၚ်သ္ကဵုနာဲတံညးၜါဟုံ ဣဝွံသတ်ဗဳဍုဟ်တၞဟ်န နာဲတံညးၜါသ္ဂောံဝေၚ်ကီု သစ္ဆုလၟုဟ်သ္အာၚ်တံဝွံ မိရၚ်တၠုၚ်ဂှ် ဒှ်ပြဝေၚ်နာဲတံညးၜါရကောန်”


“ခတ္တိယ၊  ယွံသၟိၚ် မစိုန်ဒှ်တဴဂကူတၠတိဇၞော်၊  မရာတ်ကော်နၚ်ကောန်ၜါတုဲ ဣဝွံ လိုၚ်ဒကှ်တၞံဥပဵုလွာ လကိုန်ညးမပ္ကီုလဝ်ဍာ်သာဲကေုာံကောန်ၜါ မရာတ်ကော်နၚ်ရ ဖာပ်ဗ္စရၚ်သ္ကံရမဒှ်ရော”


“ယွံဨကရာတ် ပ္ကဴသွာကီု ကဏှာဇိုန်စရှ်ပ္ကဴဒကှ်ကဵုဇာလဳဝက် ဇလဳကဵုတက်တဲ၊ သ္ဍဲကဏှာဇိုန်ကဵုကွာ်လှ်ေဒယှ်ေ ပ္ဍဲပဏ္ဏသာပိုဲညးၜါ ဒှ်ဒကာပေါဲ ဗိုတ်လာပ်သစ္ဆု ဂၠုဇာလဳရမျာၚ်မိပ်၊ တဲဍိုန်ကဏှာဇိုန် ရမျာၚ်တၜိုဟ် ရှ်လပုဟ်တဲစှ် ညံၚ်ပၞာၚ်ထဝ် စၟဝ်လှ်ေထဝ် စၟဝ်လှ်ေဒယှ်ေ ဝေၚ်ဂြိုၚ်ဂှ်။ နိဿမေဟိ၊  သြန်ကောန်တၠပၚ်မိၚ်ညိရမဒှ်ရော”


“ယွံဨကရာတ် ပိုဲဍိုက်ညးၜါ ဒိုက်သၟဟ်သိုက်သၟဟ် ညးဗက်ကၠေံနူဍုၚ်တုဲ ပဒတဴပ္ဍဲဂြိုပ်မွဲစွံ ယဝ်ရတၠညးဂွံညာတ်ဇာလဳကဵုကဏှာဇိုန်မ္ဂး ထ္ၜးကဵုအဲဍိက်ဗြဴညိ မဒှ်ရော ဨကရာတ်”


“ယွံဨကရာတ် ပ္ဍဲလိုက်ဝွံ မူရဴသရာံပါပ်မွဲမွဲ အဲဍိက်ဗြဴမ္ဒးပလဝ်တုဲ ဝိပက်ဂှ်ကၠုၚ်ဂပဝ်ဗက်သ္ဂးဟာ ဟသေၚ်ဒးတ္ၜေံလက်ခမဳဗမၞးညးမၞုံကဵုဂုဏဝုဒ္ဓိ သဳလဝုဒ္ဓိ ဗျိပၠုတ်ပျုတ်ပၟာ ဂရိုဟ်စောဒနာညး လၟုဟ်ကောန်ၜါ ဒးခြာပှ်လှ်ဒှ်ကဵုဍိက်ဗြဴသ္ဂးဟာ”


“ယွံတၠညး ပညးဗြံက္ၜၚ်ဒေါဝ်ဂၚ်တေံ  ကုသဵုရီုဗက်ပြီုစိုပ်သြၚ်တုဲ ဂွံညာတ်ကောန်သမ္ဘာညးကီု အဲဗြဴကၠုၚ်ဗြံတိုက် ဗၠိုက်ဒေါဝ်သံသာ စဴစိုပ်အဿမာပိုတ် မူဟိုတ်ဟွံညာတ်ကောန်ၜါရော”


သာ်ဝွံ ဂၞကျာ်ယာံရိုဟ်ရေၚ်ဒၟာန် သၟာန်ပရိုၚ်ကောန်ၜါ ဗောဓိသတ်တြုံတၠပါရမဳ ဟွံဟီုပၠန်ဂတး လုတ်ဒွးတုဲ ဂၞကျာ်ဗ္ၜူဂျိလၞီလၞာ်ယဲပူမှ် ဇၟာပ်မုဟ်ဂြိုပ်က္ဍိုပ်ဝါကြၚ် တိတ်အာဂၠာဲ၊  ဂၠာဲဟီုကြီုသစ္ဆုပ္ကဴဆုဂှ် ဂါထာမြဴဝွံ သ္ဂးပၠန်ရ။


“ဘန္တောဒေဝသၚ်္ခါယော၊ ယွံမၞး ဂကောံဒေဝတဴတံဂမၠိုၚ်၊ ဣဝွံ ဆုကြေၚ် ပဝေၚ်ကောန်ၜါရ၊  ဣဝွံ ဆုဗဳသၠန် ဇြဲမှာဘုတ် ဇြဲသုံ ဇြဲတောၚ် ဇြဲလောန်ချဴ ကလဴဗပိုန် ဓိတာန် ဗြီုဗြံမလံဗလဲ ထဍဲဝိကာ၊  လညဳလညာဖါကၠောၚ် ပြာန်သြ အသုက်ဆုကၠ မလ ဓနဳလံက်ညဳ လညာဖါယာံ ဗဳဗြဲ အနာၚ် ဆုကွေံ ဂယာၚ် ပၞာၚ်မုက် ကြုက်ယ လဗုဲ တဏေၚ် အံၚ်ရေၚ် ဂတောအ် တလုဲ ဂမောဝ် မၚဝ် ဂစွံ အိုတ်ဆုဂမၠိုၚ် မၞုံကၞာၚ်မတျာဲဒၟံၚ်ဒဵုဒဵုတိ လမှဳဒၟံၚ် ညံၚ်အတဟ်ထဝ် ကၞာၚ်ညံၚ်ပၞာၚ်ဗၜန် သၠညံၚ်မြ တၟဝ်ညံၚ်နဳလာ ညံၚ်ပြာသာဒ်ရတ် အ္စာဝဍ္ဎကဳ  မတၞဟ်ကၞာတ်လဝ်ကီဂှ်၊  တၞံဆုမတုပ်တဴရဴပြာသာဒ်ရတ်ဂှ် နွံတံရ၊  တမၠၚ်ဗဴကဵုလၜါ မူဒၞာဲမအာရော ဒေဝတဴတံ”။


“ယွံဒေဝတဴတံဂမၠိုၚ် ဣဝွံ အရှာံဥဒျာန် ကောန်ၜါနွံတဴရ၊  ဣဝွံ ကြုၚ်မၞုံဍာ်မတွိုဟ်သ္ဇုၚ် ဟွံမွဲကဵုသွိသွန်ကရန်လမာ  အရှာံသ္ဍိုက်ကဵုစိုတ်ကောန်ၜါဂှ် နွံတဴရ၊  တမၠၚ်ဗဴကဵုလၜါ မစိုန်ဒှ်တဴသၞိဟ်သ္ဍိုက်စိုတ်အဲဍိက်ဗြဴဂှ် ပအဲဗြဴဟွံညာတ်ရော ဒေဝတဴတံ”


“ယွံဒေဝတဴတံ ပ္ဍဲလတူက္ဍိုပ်တၟံ ပ္ကဴမဂၠိုၚ်ကဵုသာ် မပ္တံကဵု ကှ်ေဍာ် ကှ်ေကြုၚ် ဂမုၚ်စမ္ၚာ ဇဳသဝါမၠဵု သီုကဵုတဝ်သွဝ် ဒလာဲထဝ် အနာၚ်သဇၚ်ထောဲ လပေါဲဓိတာန် ပ္ကဴသီုဖအိုတ် မစိုန်ဒှ်တဴဂ္ညိစရှ်ဗြံက်ဗြ  တမၠၚ်ဗဴကဵုလၜါလေဝ်နွံတဴရ၊  ဇကုကောန်ၜါ ပအဲဗြဴဟွံညာတ်ရော ဒေဝတဴတံ”။


“ယွံဒေဝတဴတံ ပ္ဍဲလ္တူက္ဍိုပ်တၟံတေံ သတ်ဆုဂမၠိုၚ်ကဵုသာ် မပ္တံကဵုသတ်မုက် သတ်ဗၠတ်ဣဥူ မၚူတဏေၚ် ကြေၚ်သပိုၚ်မတ်ဗြဲ ကြေၚ်ဇမ္မုရှ် ပၞဟ်ပၞး ဘဝးကနေံမေံကၞုဲဗၚ်ယ  လမုတ္တလဒပ္ၚဝ် လကီု လကံ စံမၠံ သတ်ဗ္ဒဝ် ဗဳဗြဲ သတ်ကြ မလဗလဲဒဵု သတ်ၜိုဝ် ဝိကာ သတ်ဆုစၞမစိုန်ဒှ်တဴ ပြဘိုက်ကောန်ၜါနွံတဴရ၊  တမၠၚ်ဗဒေသဳမိၜါ  မူဒၞာဲအ ကဵုအဲဍိက်ဗြဴရောဒေဝတဴတံ”။


“ယွံဒေဝတဴတံ ဣဝွံ ရုပ်ဒြာဲကၟက် ဒက်ဒြၚ်ပဝေၚ်ကောန်အဲၜါရ၊ ဣဝွံ ရုပ်စိၚ်ချေံ ပှ်ပှ်ေတ္ၜိုၚ်ဒြာဲ ဗတာဲလမၠေၚ် ပြေၚ်ဥတ် ကလိၚ် ကၠဗြန်သိၚ်္ဃိုဝ် ဗၜိုဝ်ကၠဵုကၠိၚ် သိၚ်ဃ  နာတ်သြိတ်ကလောန်တဲ ဝိသုကမ္မ တၠသွဝ်ၜါ မကၠောန်လဝ်ဂှ် မစိုန်ဒှ်တဴ မပဝေၚ်ကောန်အဲၜါ နွံတဴရ၊  ဇကုကောန်အဲၜါ ရာဒၞာဲမအာရော မၞးရုပ်ပဝေၚ်တံ”။


“ယွံဒေဝတဴတံ ဣဝွံ ၜိုပ် မေ တေဝ်တောတ် တနောတ် စာၚ်ဍာ် မြာ်ထဝ် ဟတ်ကၠိုၚ် ဒိုၚ်ကၠဟ်ကြေဲမြာ် သဝ်ရဝကာ် ဂဍာ် သၟိၚ်ရာံ တွဴ သရိကာ ကြေၚ်ဇွာ တ္ၚေက်ထဝ် သဗဝ် ကၠံၚ် ဗဗိုၚ်ဓရိုၚ် ဇွာဍုၚ် ပူပံက် သဍိ ဂံၚ်ဒြၚ် အသီဇၚ်မံၚ် ဂဍာ်ဗြၚ်ဗြောန် ဇမၠောန်လနေၚ် မၞုံသၞေၚ်မစိစောန် မၞးတံ ဝေၚ်ဂြိုၚ် ဖဴကောန်အဲၜါ ဟသေၚ်ဟာ၊ လမုဟ်သ္ဂးမၞးတံ ကၞပ်သ္ၚံဒၟံၚ် ရံၚ်ဗဵုသဓဵုသမ္ၚဟ်အဲဗြဴဂှ်ရော မၞးဒေဝတဴတံ”။


သာ်ဝွံ ဂၞကျာ် ယာံဒမာန်ဒၟံၚ် ဟညာတ်ကောန်ၜါတုဲ ကလေၚ်စဴကၠုၚ်အဿမာပိုတ်ပၠန်ရ၊  ခါဟွံညာတ်ကောန်ၜါပ္ဍဲအဿမာပိုတ်တုဲ ဂၞကျာ်လုပ်သပိုဟ်ဂြိုပ်ဒၞာဲဌာန် ပဝေၚ်ကောန်ၜါ ကေၚ်ဝေၚ်ဂှ်၊  ခါဂၞကျာ်ဟွံညာတ်တုဲ ဂါထာလၞီမရဴဝွံ ဂၞကျာ်ယာံဒက်ဒေါန်တဴရ။


“ဘန္တောဒေဝတာယော၊ ယွံဒေဝတဴတံ ဣဝွံ သပိုဟ်ဂြိုပ် မရာၚ်ဆာဲတဴ ဇၟာပ်ကာလသီုဥတုပိ  မစိုန်ဒှ်တဴ ပဝေၚ်ကောန်ၜါရ၊  ဇကုအောန်အဲဍိက်ဗြဴၜါ မူဒၞာဲအာရော ဒေဝတဴတံ”။


“ယွံမၞးဂကောံဒေဝတဴတံဂမၠိုၚ် ပ္ဍဲလစဝွံ မပ္တံကဵုဂစေံစက်ကဝက် မဂြဴလဒက် အသဝ်လလောၚ်ဒၟံၚ် မစိုန်သကီုတဴ ကေုာံဝုန်ဝေါတ် ကမတ်သဗာန် ကြဲကြေၚ်ဗ္ကာံဟၚ်ရံ  ဗၞူသ္ပာလစံၚ်ဒကှ်ဥပဵု မဟၟဲကဵုသွိအိက်ၚာ် ဍာံညံၚ်ကဵုအရံၚ်သာ်မြလစ မစိုန်ဒှ်တဴ ပဝေၚ်ကောန်ၜါ နွံတဴရ ဇကုကောန်ၜါ မစိုန်ဒှ်တဴ လစဂၠံမတ်မိသီုၜါ မူဒၞာဲအာ ပအဲဗြဴဟွံညာတ်ရော ဒေဝတဴတံ”။


သာ်ဝွံ ဂၞကျာ်မဒ္ဒဳယာံဒမာန်အာပ္ဍဲသပိုဟ်ဂြိုပ် ဟွံညာတ်ကောန်ၜါတုဲ မွဲလှ်ေပၠန်တုန် ဂၞကျာ်ကလေၚ်စဴကၠုၚ်ဇရေၚ်ဗောဓိသတ် ဂးကီုရ၊  ခါဂၞကျာ် ညာတ်ဗောဓိသတ်မဂ္ဇံဒၟံၚ်သီုမုက္ခဝါမလီုဒၟံၚ် ဂးကီုရ၊  ဂၞကျာ် သၟိက်ကရောတ်ကဵုဗောဓိသတ်တၠပါရမဳတုဲ ဂါထာသာ်ဝွံ မဒ္ဒဳကောန်ဨကရာတ်ဗြဴ သ္ဂးပၠန်ရ။


“သာမိဝေဿန္တရ၊ ယွံသၟိၚ်ဝေသန္တဝ် အောဟ်အဲကဵုတၠအဲကုတ် ပၟတ်ယတ်အဲဟွံကဵုတၠအဲဗဂဵု တၞဟ်နသကဵုပၟတ် မေတ္တာဘာဝနာရောၚ်ဟသေၚ်ဟာ ၊ ဆအဲသၟန်ပရိုၚ်ကောန်ၜါ ဂၠိုၚ်ကဵုဝါ ဟွံပံက်ပါၚ် တၠအဲဂ္ဇံကၞပ်ဒၟံၚ် ညံၚ်ကဵုပူဂဵုမအန်ကဵုပညာကီုသွံ သၟိၚ်ဝေသန္တဝ်”။


“ယွံသၟိၚ်ဝေသန္တဝ် ပသာ်စိုတ်နာဲပိုဲဝွံ ဗတ်အဒှ်တၟံလးတေံ ဆဵုလေံဗတ်ဇဗတ် သၠေပ်ပြောပ်လာဲအာကီု ဗတ်သဒှ်ပသဲသာံဗာတ် ဆဵုတေဇောဓါတ်ပၟတ် ဒးလာဲအာကီု၊  ပသာ်စိုတ်နာဲပိုဲဝွံ ဒှ်အာတၟံ ဨကြက်ဂန် မွဲတုဲသ္ဂးဟာ သၟိၚ်ဝေသန္တဝ်”။


“ယွံသၟိၚ်ဝေသန္တဝ် ၜိုန်ဍိက်ကဵုတၠတေံ လုက်ဒးညးဂွံဟီုပၠန်ဂတးကီု ၜိုန်ကွးကဵုအ္စာတေံလုက်ဒး ညးဂွံဟီုပၠန်ဂတးကီု၊  မိတ်ပြဝါ ကောန်သမ္ဘာတၠသ္ၚိ  ညးသ္ဍိုက်ဆာန် မွဲဟာန်ကေုာံရၚ်သ္ကံ ဆညာတ်မုက်မိၚ်ပါၚ် ရမျာၚ်ရၚ်သ္ကံ ဒဒိုက်စိုတ်ဟဲယဲသီုဖအိုတ် ဗၠးအာရောၚ်သွံ၊ သၟိၚ်ဝေသန္တဝ်ဝွံ လၟေၚ်သမ္ဘာကဵုတၠသ္ၚိ ပရိုၚ်ဒဒိုက်တသိုက်ကီု ဟွံဟီုဇီုပၠန်ဂတးမွဲပါၚ် မွဲရမျာၚ်မ္ဂးဝွံ ပသာ်စိုတ်နာဲပိုဲ စံၚ်တူသောသနာဒှ်ရောသၟိၚ်ဝေသန္တဝ်၊  လ္ၚဗဗုတွိုဝ် နာဲပိုဲတိုပ်လဝ်ပ္ဍဲသန်ဌာန်နာဲပိုဲတုဲ ရာအဲဗြဴပလိုတ်လ္ၚစိုတ်နာဲပိုဲမာန်ရော၊  သၟိၚ်ဝေသန္တဝ် ယွံကောန်တၠ ကေုာံညးမသ္ဍိုက်ဆာန် ဆညာတ်မုက် မိၚ်ပါၚ်ကီု ဒဒိုက်သီုဖအိုတ်ဂှ် အိုတ်အာရ ဣၚုဟ် ညးဂးရဟသေၚ်ဟာ၊ လၟုဟ်ဝွံ ကောန်ၜါအဲဗြဴဟွံညာတ် နာဲပိုဲကၠုၚ်ကၞပ်သ္ၚံဂၜံက်ဂလာန် ရဴအဲဍိက်ဗြဴ သၠေပ်တီမာန်ရော သၟိၚ်ဝေသန္တဝ်”။


ဂၞကျာ် သီုသောကပရိဒေဝ  ဇၞော်ကဵုဒြဟတ် ပ္ဍဲကဵုကောန်ၜါ ညံၚ်ကဵုစာၚ်ဗြဴမ္ဒးလေံကၞဟ်ကီု၊  ဒိုဟ်အနုဒိုဟ်ဂၚေၚ်ဂၠာဲကောန်ၜါဟွံညာတ်တုဲ ကလေၚ်စဴအာကဵုသၟိၚ်ဝေသန္တဝ်ပၠန်ရ၊  က္ၜံၚ်ထံၚ်ကလဵု ယဵုသၟိပ်တဲၜါ ဂါထာမြဴဝွံ ဂတေဝ်ယာံတဴ ပ္ဍဲကာလဂှ်မိဂ္ဂး ။


“ဒေဝမဟာရာဇ၊  ယွံတၠညး  မူရဴသာ်မွဲမွဲမဂွံဏာကောန်အဲၜါ ကဵုဂစိုတ်ကၠေံကီု အဲဗြဴဟွံညာတ် ဒဵုဂဍာ်ဗြၚ်ဗြောန် ဟွံကဵုအသံပါၚ် ဖလာၚ်ယးဝွံ အဲမဂွံညာတ်သွပ်လ္ပံတ္ၚဲဏံ အဲဂွံညာတ်နိမိတ်လၟုဟ်ဝွံ အဲဟွံညာတ်ကောန်ၜါ နွံကောန်အဲၜါ ဒးပကာဂစိုတ်တြသ္ဂးဟာ”


“ယွံဨကရာတ် မပ္တံဂစေံတ္ၚေက်ကြေၚ်ကြေဲ ဇွာသာရိကာ ကွဴဟွံဂြဴကဵုအဲတ္ၚဲဝွံ  နွံကောန်အဲၜါ ဒးပကာဂစိုတ်ရ သ္ဂးဟာဨကရာတ်”


ၜိုန်ဂၞကျာ်ယာံဒမာန်ဂၠာဲကောန်ၜါကီု၊ ဗောဓိသတ် ဟွံဟီုပၠန်ဂတးသက်က်ရ၊  ဂၞကျာ်မဒ္ဒဳပၠန်တုန် သီုကဵုယဲပူမှ် မဇၞော်ကဵုဒြဟတ် ပြာပ်အာဌာန်ပဝေၚ်တံဂှ်တုဲ မရနုက်ကဵုပိဝါ ဟညာတ်ကောန်ၜါတုဲ  ဗွဲဗ္တံဂှ် တရဴမၞုံဗၞတ်စှ်သုန်ယောဖနာဟေၚ် အသြိုန်လေဝ်တိုန် ဂၞကျာ်မဒ္ဒဳလေဝ်စဴအဿမာပိုတ်တန်ဒၟံၚ်တုဲ ဂၞကျာ်တက်သြိုဟ် ဂတေဝ်ယာံတဴရ။


တမတ္ထံပကာသေန္တောသတ္ထာအာဟ။   ။  တံအတ္တံ၊  န်ဟိုတ်ဂၞကျာ်မဒ္ဒဳမယာံဂၠာဲၚဳကောန်ၜါမတုဲတေဴဂှ်၊  ပကာန္တောသတ္ထာ၊ ကျာ်ဇၞးမာနာဲသာ်လောကဓါတ် သၟိက်ပပြာကတ်ကဵုခမဳဂမၠိုၚ်တုဲ။  ဣမံဂါထံ၊  န်ဂါထာရဴသာ်ဝွံ။  အာဟ၊  စိုန်ကျာ်တွံရ။


ဘိက္ခဝေ၊ ယွံခမဳတံ။  ဂၞကျာ်မဒ္ဒဳဂၠာဲၚဳကောန်ၜါ အလုံကဵုဂြိုပ်က္ဍိုပ်တၟံလတ လဂဵုလဂေါဝ်ဇီုဇြဟ်အၚ်လှာ  ကၟာလစ ဂၠာဲၚဳကောန်ၜါ ဟွံညာတ်ကောန်ၜါတုဲ ဂါထာမြဴဝွံ ဂၞကျာ်မဒ္ဒဳ ဂတေဝ်ယာံတဴရ။


“ဒေဝမဟာရာဇ၊ ယွံဨကရာတ်။  ယေနတေန၊  မူရဴပူဂဵုမွဲ မပ္တံကဵု ဣသိဓနဴယောဂဳ ဝိဇ္ဇာဓဵုလကိုဟ်ကုမ္ဘန် ကန္တာယက္ခ လၟမိစ္ဆာ ဗြာန်ဂၚေၚ်တဴပ္ဍဲဌာန်ဂြိုပ်ဝွံ ဂွံဏာဂၠုကဵုသ္ဍဲ ကောန်အဲၜါသ္ဂးဟာ ဨကရာတ်၊  ဟသေၚ်သတ်ဒမြိုဟ် မပ္တံကဵုကၠဗြန်ဇာဒိသိုၚ် ကလိၚ်စိၚ်သြိတ် ကိတ်ဂိုၚ်ဗိုတ်ဂိုၚ်ဂွံဏာ ကောန်အဲၜါသ္ဂးဟာဨကရာတ်”။


“ဒဒှ်ကောန်ၜါ ဒးပကာဂစိုတ် ချိုတ်ကီုဂျိုၚ်ကီု အဲဗြဴဟွံညာတ်သွံဨကရာတ်၊ ဒဵုဂဍာ်ဗြၚ်ဗြောန်ဂမၠိုၚ် ဟွံကဵုအသံပါၚ် မပ္တံကဵုဂစေံကြဝိတ် သ္ၚိတ်သ္ၚဴသဝ်ရဝကာ် စက္ကဝက် စာၚ်ဍာ် တ္ၚေက် ကြေၚ်ကြေဲမြာ် ပူဇွာသာရိကာ ကွဴဟွံဂြဴလဒက်သအဝ်  တ္ၚဲဝွံ ဇာထဝ်မိၜါ ဒးပကာဂစိုတ် ကဵုအဲတုဲတြသ္ဂးဟာ ဨကရာတ်၊   ဟသေၚ်ပ္ဍဲဂြိုပ် ဇီုဇြဟ်ဥမၚ် အၚ်လှာ ကၟာလစ ဇၟာပ်ဌာန်ပဒေသဳ ဆုပဝေၚ်ကောန်ၜါ  မပ္တံကဵုတၞံဇြဲသုံ ဇြဲမှာဘုတ် ကွိတ်ပၞဟ်သြေၚ် အံၚ်ရေၚ်အၚ်ဒိုၚ် ဇြဲၜိုၚ်ဇြဲထဝ် ဝိသ္ကဝ်ၜုန္နရိက် တၟံတၞံဆု မဒှ်ပဝေၚ်ကောန်ၜါ အဲဍိက်ဗြဴအာစိုပ် အိုတ်ဇၟာပ်မုဟ်ဂြိုပ် က္ဍိုပ်ဝါအာဂၠာဲကောန်ၜါ အဲဍိက်ဗြဴဟွံညာတ်သွံဨကရာတ်”


“ယွံကောန်ၜါ ပရာဲမိဖနိန်လဝ် ပရာဲမိစၞေဟ်ကဵုပၞာန်ဂဝ်၊  မရာဲမိဒုၚ်ဗုတ်စဝ်၊  ပရာဲမိဖုံလမုဟ်ဂမ္တဴ၊  ပရာဲမိလးဖုန်သ္ဍဳ၊  ပရာဲမိကသဳလပုဟ်တဲ၊  ပရာဲမိရပ်ဇုက်သလဲ၊  မရာဲမိပၠိုဟ်တိၚ်ပါၚ်တက်ဆာၚ်တဲ တ္ၚဲဝွံ မိဒးဟုံတုဲရကောန်”


သာ်ဝွံ ဂၞကျာ်မဒ္ဒဳယာံလဒက်သအဝ် ပ္ဍဲကာလဂှ်ရ၊  ဒဒှ်ဂှ် ပ္ဍဲသာကျနိဂြောဓါရာံ ဂတအရှန်ၜါစှော်လ္ၚီ နဂါထာမြဴဝွံ စိုန်သဗ္ဗညုတွံပၠန်ရ။


“ဘိက္ခဝေ၊


ဝေသန္တဝ်ပၠန်တုန်


ယွံဥပးတံညးဂမၠိုၚ်


“ဘဒ္ဒေမဒ္ဒဳ၊


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံမဒ္ဒဳ


“ယွံကောန်ဨကရာတ်ဗြဴ


“ယွံမဒ္ဒဳ


သာ်ဝွံ


ဂၞကျာ်ကီုလေဝ်


“သာမိဝေဿန္တရ၊


မဟာသန္တောအာဟ၊


ဘက္ခဝေ၊


“ဒေဝ၊


“ဘဒ္ဒေမဒ္ဒဳ၊


“ယွံမဒ္ဒဳ


“ဘဒ္ဒေမဒ္ဒဳ


“ယွံမဒ္ဒဳ


“ယွံမဒ္ဒဳ


“ဘဒ္ဒေမဒ္ဒဳ၊


သာ်ဝွံ


“ဒေဝ၊


“ယွံဨကရာတ်


“ယွံဨကရာတ် ပၞောဝ်ညးဂမၠိုၚ်


သာ်ဝွံဂၞကျာ်ဟီုထိုၚ်သးတဴဒါန် တၠပါရမဳကာလဂှ်ရ၊


ဂၞကျာ်မဒ္ဒဳ


“ဘဒ္ဒေမဒ္ဒဳ၊


သာ်ဝွံ


“ယွံဨကရာတ်


ဨဝံ၊


ဣတိမဒ္ဒဳပဗ္ဗံခဏ္ဍံ၊ ၚ်ခဏ်မဒ္ဒဳပဝ် မၞုံဗၞတ်ကၠံမွဲဂါထာ။ ပိုတ်မၞုံဗၞတ်ပန်ကၠံပန်ပိုတ်။  အခဝ်မၞုံဗၞတ် ပိလ္ၚီၜါကၠံစှော်ၜါအခဝ်။ နိဋ္ဌိတံပရိပုဏ္ဏံ၊  စိုန်ဍိုက်ပေၚ် တုဲရမိဂ္ဂး ။   ။

==၁၀။   ခဏ်သက္ကပဗ္ဗ==

==၁၁။   ခဏ်မဟာရာဇပဗ္ဗ==

==၁၂။   ခဏ်ဆခတ္တိယ==

==၁၃။   ခဏ်နဂရပ္ပဝေသဏ==



==၁၄။ သၟဟ်ဇာတ်==
တဒါလုဒ္ဒေါဇုဇကောဒေဝဒတ္တော။ ဗမၞးဇူဇကာတၠဓဝ်လောဘ ကမျဓဝ် ဇရာကၠုၚ်အာတ်သၟတ်ၜါဇာလဳကဵုကဏှာဇိုန် ပ္ဍဲတၟံဝၚ်ဂပဝ် ကာလပိုဲမဒှ်ဝေသန္တဝ်မတုဲတေံဂှ် ကၠုၚ်ဒှ်ဒေဝဒတ်ပတောံၜတ်ကဵု အဲကျာ်လၟုဟ်ဝွံရ ခမဳတံ။


အမိတ္တတာစ ဗြဟ္မဏဳ စိဥ္စမာနာဝိကာ။  ဣမိတ္တတာပိုန် သမ္ဘာဗမၞးဇူဇကာ မတုဲတေံ ကၠုၚ်ဒှ်ဣစိဥ္စမာနော ဗြဴစၞာဲကၠုၚ်ဗျံက်အဲကျာ်လၟုဟ်ဝွံရခမဳတံ။

စေတပုတ္တေဆန္ဒော။ လၟကောန်ညးစေတရး မဒှ်ပၟၚ်တရဴပိုဲမအာတၟံဝၚ်ဂပဝ် မတုဲတေံဂှ် ကၠုၚ်ဒှ် ထေဆန် ဒုၚ်သ္ဇိုၚ်ဒၠောံဗ္တောန်အဲကျာ်လၟုဟ်ဝွံရ ခမဳတံ။


စုတ တာပဿော  သာရိပုတ္တော။ ဣသိအစ္စုတတာပဝ် မပ္ညုၚ်ထ္ၜးတရဴကဵုပိုဲသ္အာ တၟံဝၚ်ဂပဝ် မတုဲတေံဂှ် ကၠုၚ်ဒှ် ထေသာရိပိုတ်တွးသတုံအဲကျာ်လၟုဟ်ဝွံရ ခမဳတံ။


တာဝတိံသေနုရုဒ္ဓေါ။  သၟိၚ်အိန်မာဃတၠဍုၚ်သွဝ်တာဝတိံ မဗဂူကဵုဗြဲရတ် ထပှ်ပြကာ ကာလပိုဲမဒှ်ဝေသန္တဝ်မတုဲတေံဂှ် ကၠုၚ်ဒှ်ထေအနုရုဒ္ဓ ပတၠဒိဗ္ဗစက္ခု လၟုဟ်ဝွံရ ခမဳတံ။


ဝိသုကမ္မောကုဂ္ဂလာနော။  ဝိသုကမ္မ မခၞံကဵုအဿမာပိုတ် ပ္ဍဲတၟံဝၚ်ဂပဝ် ကာလပိုဲမဒှ်ဝေသန္တဝ်မတုဲတေံဂှ် ကၠုၚ်ဒှ်ထေမုဂ္ဂလာန် တွးအဲဗွဲဇွိ ဗၠိုပ်တိကလာၚ်အာကာသ ဂၠောန်သိန္နရာတ် ဗဵုသွဝ်ဗဵုနရက် လၟုဟ်ဝွံရ ခမဳတံ။

==နိဿဲ==
https://drive.google.com/file/d/1zc2IpWA2FvSyum7aFvCDV3XipP5B44Iu/view?usp=sharing
[[ကဏ္ဍ:ဗုဒ္ဓဘာသာ]]
[[ကဏ္ဍ:ဇာတ် ၅၅၀]]
[[ကဏ္ဍ:ဇာတ်ဇၞော်စှ်]]
{{ဇာတ်ဇၞော်စှ်}}
{{DEFAULTSORT:ဝေသန္တဝ်၊ဇာတ်}}
ပြကိုဟ်ဇာတ်စှ် ကျာ်ဇၞော်အဇွောံ

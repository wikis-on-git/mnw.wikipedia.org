'''ဘာယေန်သၞာၚ်ဗုဒ္ဓဘာသာ (ဝါ) ဘာဓမ္မသကူလ်'''

ဍုၚ်သဳရိလၚ်္ကာဝွံ လုကဴ (၅၀၀) သၞာံ ဒးဒုၚ်အုပ်ဓုပ် ဓလီုဖ္ဍိုက်ကၠုၚ်ကဵု ဂကူဖဝ်တူကဳ ဒါတ်ချ အေၚ်ဂလိက် ဗြိတိရှ် တအ်ဗွဲလၟေၚ်ၚ်တုဲ ဗုဒ္ဓဘာသာ ဍုၚ်သိၚ်ဃဵုဝွံ ဟုတ်ယုတ်စှ်ေကၠုၚ် အခိၚ်သၟိၚ်ကောန်ဍုၚ်ပလိုတ်တံ အုပ်ဓုပ်ဒၟံၚ်ဂှ် အ္စာခရေတ် ညးမတန်သာသနာတအ် နိဿဲကဵုအလဵုအသဳခရေတ်တအ်တုဲ ဇၞော်မောဝ်ကၠုၚ် မွဲဒမြိပ်ရ။ သွက်ဂွံတံၚ်ဂြဲစိုတ်ဓာတ်ကောန်ဗုဒ္ဓဘာသာဂမၠိုၚ် လိက်ကၞပ်လိက်သ္ကုတ်နာနာ မချူလဝ် နကဵုဘာသာသိၚ်ဃဵုဂှ် ဍေံတံတြးကဵုဒါန်ရ။ ကောန်ၚာ်ဗုဒ္ဓဘာသာဂမၠိုၚ်တံဂှ် နကဵုနဲကဲပရေၚ်ပညာဘာတန် တံၚ်ဂြဲပၠုပ် ပ္ဍဲဘာသာခရေတ်တုဲ ကောန်ဍုၚ်ကွာန်တအ်ဂှ် ဒးဒုၚ်ဍန်ကဵုကမၠောန်ဂယိုၚ်လမျီု အလဵုအသဳရ။ ပ္ဍဲအခိၚ်ဂှ် ဒှ်ကောန်ဗုဒ္ဓဘာသာမ္ဂး ဟွံကလိဂွံကဆံၚ်၊ ဟွံဂွံကမၠောန်ခိုဟ်ဟ်ရ။ ဟိုတ်နူဇြဟတ် ဗုဒ္ဓဘာသာဍိုန်စှ်ေတုဲ လၟိဟ်ခမဳသၚ်တအ်လေဝ် အောန်စှ်ေကၠုၚ်သိုက်က်၊ ဘုတ်ဘာကၟာလ္ၚဵုဂမၠိုၚ် ဒှ်အာဘာခရေတ် ပတုဲဝတ် ရးဒုဟ်၊ ဘာလ္ၚဵုတအ်ပၠန် ဒှ်အာဘာတန် အလဵုအသဳအိုတ်ရ (အခိၚ်လၟုဟ်လေတ် ပ္ဍဲဍုၚ်သိရိလၚ်္ကာဝွံ ဘာလကျာ် ဗၞတ် (၄၀၀၀) မ ဟွံမွဲတဴကဵု ညးအုပ်ဓုပ်ခိုၚ်ၚ်ကၠိုက်က်တုဲ ဘာလကျာ် လ္ၚဵုတံဂှ် လိၚ်ပံက်လဝ် ဘာဗ္တောန်လိက်ဂှ်လေဝ် ဂွံမိၚ်ဂွံဆဵုကေတ်ရ)။ဂ  

အ္စာခရေတ်တအ် အာက္ဍိုပ်၊ ပံက်ဗဒှ်ဘာတန် (ဘာစေတနာ) ဟွံဒးကဵုၚုဟ်ဘာတုဲ ကောန်သၟတ်အနာဂတ်ဗုဒ္ဓဘာသာ ညးမတဟၚ်တဴ ပညာတအ်ဂှ် ဂၠောဲတိုန်ဗက်အာဂြုဂြုအိုတ်ရ။ ဟိုတ်နူကလိဂွံ အထံက်အပၚ် ကွတ်ပညာနာနာသာ်ကီု ဟိုတ်နူဒးဒုၚ်ပ္ဍဵုပ္ဍိုက်လဝ် နကဵုပရေၚ်ပိုန်ဂြပ်တံဂှ်ကီု ကောန်ဗုဒ္ဓဘာသာဂမၠိုၚ် စိုတ်လၟောဝ်အာကဵု ဘာသာခရေတ်၊ ဒှ်အာခရေတ် ဗွဲမဂၠိုၚ်ဂၠၚ်အိုတ်ရ။   

ပ္ဍဲသၞာံခရေတ် (၁၈၈၀) ဂှ် အလုံမွဲတ္ကံဝွံ ဘာဗ္တောန်လိက်ဗုဒ္ဓဘာသာနွံပိမ နကဵုလၟိဟ်ကွးဘာ (၂၅၀) တၠဓဝ်ဟေၚ်။ ဘာၜါပိမဝွံ နိဿဲကဵုဘာ ခမဳသၚ်ပါန်ဒုရ (Pandura) ကေုာံ ဒိုဝ်ဒါန်ဒုဝ (Dodanduwa) တအ်တုဲ ချဳဒရာၚ် ပံက်ဗ္တောန်ဒၟံၚ်ရ။ ပ္ဍဲအခိၚ်ဂှ်ဟေၚ် ဘာဗ္တောန်လိက်ခရေတ် နွံလၟိဟ် (၈၀၅) မ၊ ကေုာံ လၟိဟ်ကွးဘာ ဒ္စာံဠက်ရောၚ် (၈၀၀၀၀) ဂွံတီကေတ်ရ။ ဘာဗ္တောန်လိက် ဗုဒ္ဓဘာသာဂှ် ယဝ်ဒးၜတ်ကၞာတ်ကဵု ဘာဗ္တောန်လိက်ခရေတ်တံမ္ဂး တၞဟ်ခြာဒၟံၚ်ကွေံကွေံရ။ ကျာ်ဇၞော်အ္စာလ္ၚဵုဂမၠိုၚ် ဗီုအ္စာခရေတ်တအ် ဗျုတ်ဗ္ဒေက်မံၚ် ဗုဒ္ဓဘာသာဂှ် အေၚ်ဒုၚ်ဟွံမာန်တုဲ ဗၞတ် (၅) ဝါ ဒှ်ပေဲါပြိုၚ်ဝါဒကဵု ဘာသာခရေတ်တအ်အိုတ်ရ။ ပၞောဝ်ဂှ်ပေဲါပြိုၚ်ဝါဒပဏာဒုရ သ္ပကမ္မကထကဵု ကျာ်ဇၞော်အ္စာဂုဏနန္ဒ (Migettuwatte Gunananda Thera) ပ္ဍဲခရေတ် ၁၈၇၃ ဂှ် ဂွံအံၚ်ဇၞးအာ ဘာသာခရေတ်တံတုဲ ဒယှ်တှ်အာ စဵုကဵုဍုၚ်ပလိုတ်တေံရောၚ်။ အခိၚ်ဂှ် နူကဵုဍုၚ်အမေရိကာန်တေံ ညးမဒှ်သ္ကိုပ်ပၞာန်ဒယှ် အ္စာဟေန်နရဳသတဳလ်အဝ်ကတ် (Colonel Henry Stell Olcott) ကလိဂွံဗှ်ကေတ်လိၚ်ပြိုၚ်ဝါဒဂှ်တုဲ စိုတ်လုပ်စအာကဵု ဗုဒ္ဓဘာသာတုဲ စိုပ်ကၠုၚ်ဍုၚ်သိရဳလၚ်္ကာဏံရ။ ပ္ဍဲခရေတ် (၁၈၈၀) ဂှ် အ္စာအဝ်လ်ကတ်ဝွံ ဒုၚ်ဂိုၚ်ကေတ်သရဏဂုဏ်ပိကဵုသဳမသုန်ဇရေၚ်ကျာ်ဇၞော်အ္စာဓမ္မရာမထေရ (Akminmana Dhamma -rama Thera) တုဲဒှ်အာ ဗုဒ္ဓဘာသာ ပ္ဍဲဘာတိုက်လိက်ဝိဇယာနန္ဒဂှ်ရ။          

ကျာ်ဇၞော်အ္စာ ကေုာံ အ္စာအဝ်လ်ကတ်ဝွံ က္ဍိုက်က္ဍိုပ်တုဲ ဗုဒ္ဓဘာသာကလိုက်ကၟဵုသံၚ်ဗြံၚ်မံၚ်တအ်ဂှ် က္လေၚ်လဟဵုပ္တိန်ပၠန်၊ သွက်ဂွံဆေဝ်ဒဝ် နူဘဲအန္တရာယ် ခရေတ်တအ်တုဲ အ္စာအဝ်လ်ကတ် ပံက်ပ္တန်ဘာယေန်သၞာၚ်ဗုဒ္ဓဘာသာ ကော်ခဴစဘာဓမ္မသကူလ် (ညးလ္ၚဵုကော်ခဴစ ဘာတ္ၚဲအဒိုတ် Sunday School) အလန်ကိုပ်ကၠာအိုတ် ပ္ဍဲဘာဝိဇယာနန္ဒ ဒေသဂဝ်လ် (Galle) တေံရောၚ်။ တၚ်ရန်တၟံညးတံဂှ် သွက်ဂွံပံက်မတ်ကဵု သၟတ်ဗုဒ္ဓဘာသာတံကီု၊ သွက်ဂွံသၠုၚ်ပတိုန်ကဆံၚ်ဒ္ဂေတ်စရိုတ်ကီု၊ သွက်ဂွံယးတၟးအာ ပ္ဍဲဓရ်သ္ဇိုၚ်ဗုဒ္ဓဘာသာတုဲ ညးမွဲကဵုညးမွဲ ဂွံကၠောံဍအာ ညးသ္ကအ်ကီု မပ္တံမြဴသာ်ဝွံရောၚ်။          

==နိဿဲ==

[[Category:!Main category]]
{{DEFAULTSORT:ဘာဓမ္မသကူလ်}}
[[Category:AN]]

'''အစဳအဇန် လျးဂကူမန် (ဝါ) ရေဒဳယော အေပ်အဳဘဳသဳ ဘာသာမန်''' ({{Lang-en|The Light of The Mon People or FEBC Mon }}) ဝွံ ဒှ်အစဳအဇန် မဗလးရမ္သာင်မန် ပ္ဍဲလပှ်ကျာ ရေဒဳယော နကဵုဘာသာမန် သွက်ဂွံဟီုတွဟ် တဝှ်ဍောင်ဓရ်ဓမ္မခရေတ်ယာန် နူကဵု ဒေသမုဟ်ဗမံက် (Far East Broadcasting Company) မဖျေဟ်လဝ် ဒတန် ပ္ဍဲဍုင်ဇၞော်မနဳလာ၊ ရးနိဂီုဖလိပိန် မစကၠောန်ကၠုင် နူကဵု သၞာံ ၁၉၉၅ တေအ်ရ။ နကဵုအစဳအဇန် လျးဂကူမန်ဝွံ ပါဲနူ ကမၠောန်မဗလးရမ္သာင် ဇၟာပ်ပ်တ္ၚဲ ပွိုင် ၃၀ မိနေတ် နူဂယး သဝ်တ္ၚဲတုဲ ကမၠောန်မပတိတ်တြး လိက်ကၞပ် ကဝးဒွက် ရုပ်ဒမျိုင် မဆေင်ကဵု သာသနာခရေတ်ယာန်ဂှ်လေဝ် ကၠောန်ဒၟံင်ကီုတုဲ အစဳအဇန်လျးဂကူမန်ဝွံ ဒှ်ဒတန်အဓိက ဒၞာဲမမင်မဲ ဇၞော်မောဝ်ဒၟံင် လိက်ပတ်သာသနာခရေတ် ဘာသာမန်မွဲရ။ ညးမပတန်လဝ် ကိုပ်ကၠာအိုတ်ဂှ် ဒှ်အစာတၠ နာဲထောန်သိင် ဇာတိကွာန်ကၟာဝက် မဒှ်ကောန်ဍုင် ရးနိဂီုပံင်ကောံအမေရိကာန်ရ။

===ဝင်အတိက်===
ဂကောံဗလးရမ္သာင်မုဟ်ဗမံက် (Far East Broadcasting Company - FEBC) ဝွံ ကောန်ဂကူအမေရိကာန် ဒံက်တာရဝ်ဗာတ် ဗောမေန် (Dr. Robert Bowman) ကေုာံ (မေဿတာ ဂျိမ် ဗြောရ်ဂေရ် (Mr. Jim Broger) ညးသကအ်ရဲၜါဝွံ ဒှ်မၞိဟ် မပဒတန်လဝ်ကိုပ်ကၠာအိုတ်ရ။ ညးၜါဝွံ ရန်တၟအ် မိက်ဂွံ ပလံင်ဗစိုပ် ပရိုင်ကျာ်ဂမျိုင်ကျာ်ထာဝရ ကုကောန်မၞိဟ်တအ်တုဲ မိက်ဂွံ ကၠောန်ဗဒှ် ဌာနဗလးရမ္သာင်မွဲ ပ္ဍဲရးဗမံက်ရ။ နူသၞာံ ၁၉၄၀တအ်ဂှ် ဗွဲကိုပ်ကၠာ ညးၜါဂှ် ရန်တၟအ်လဝ် သွက်ဂွံ ဒက်ပတန် ပ္ဍဲရးနိဂီုကြုက်ရ၊ ဆဂး ညးၜါဂှ် ဟွံကလိဂွံ အခေါင်တုဲ စိုပ်အာ ရးနိဂီုဖလိပိန်။ ပ္ဍဲဂိတုဂျူလာင် ၆၊ ၁၉၄၆ ဂှ် ဂျောမ်အာတ်မိက် သၟိင်တၠ သွက်ဂွံ ခၞံဗဒှ် ဌာနဗလးရမ္သာင် (FEBC) ကုအလဵုအသဳ ဖလိပိန်တုဲ ခြာဟွံလအ် ပ္ဍဲအဝ်ဂေတ် ၂၆၊ ၁၉၄၆ ဂှ် နူကဵု ကောန်ဂရေတ်ဖလိပိန် ကဵုအခေါင်ဂရာန်ကုညးရ။ ကလိဂွံ အခေါင်ဂရာန်တုဲ ပ္ဍဲကဵု ဂိတုဂျောန် ၄၊ ၁၉၄၈ ဂှ် နကဵုဒွက် ဓမ္မခရေတ်ယာန် "All Hail the Pow'r of Jesus' Name" ဂှ် စဗလးရမ္သာင် လတူလပှ်ကျာကိုပ်ကၠာအိုတ်ရ။ စနူဂှ်တုဲ နကဵုဌာနဗလးရမ္သာင်မုဟ်ဗမံက်ဂှ် နကဵုအရေဝ်ဘာသာ ပ္ဍဲဒေသဂှ် နာနာသာ် ဗလးကၠုင်ဒၟံင်ရ။ <ref>{{cite web |url=https://febc.ph/about/|title=A brief Background on Far East Broadcasting Company (FEBC) Philippines |publisher=FEBC |access-date=4 July 2020}}</ref>

အစဳအဇန် လျးဂကူမန်ဂှ် အစာတၠ နာဲထောန်သိင် ဇာတိကွာန်ကၟာဝက် ကောန်ဍုင် ရးနိဂီုပံင်ကောံအမေရိကာန် စပတန်လဝ်ဟီုဂွံရ။ အစာတၠ နာဲထောန်သိင်ဂှ် ကတဵုဒှ်မၞိဟ် ပ္ဍဲကွာန်ကၟာဝက် ၜိုန်ရဒှ်ကီုလေဝ် ကာလညးကလိဂွံအာယုက် ၈ သၞာံဂှ် ညးတအ် ပြံင်အာမံင် ပ္ဍဲဍုင်မတ်မလီု နူဂှ် ပြံင်အာမံင် ပ္ဍဲဍုင်လ္ဂုင်ရ။ ညးဝွံ ၜိုန်ရ ဟီုအရေဝ်မန် ဂွံခိုဟ်ဟ်ကီုလေဝ် လိက်မန်ဂှ် ညးဟွံဂွံအခေါင်ဗတောန်တုဲ ကာလမဒှ်ဘဝကွးဘာတက္ကသိုလ် နကဵုဘာသာစိတ္တဗေဒ ပ္ဍဲတက္ကသိုလ်လ္ဂုင်ဂှ် အၚောပ်စိုတ် ကတဵုဒှ် မိက်ဂွံလေပ် လိက်မန်တုဲ ပြာပ်အာ ဇရေင်ဇြပ်သဘင်ဓရ်မန် ဗဒါဲကျာ်လ္ဂုင် ပ္ဍဲတ္ၚဲအဒိုက်တုဲ ဗတောန်လိက်မန်ရ။<ref name="interview">{{cite book |last=Monzel |first=Bee Htaw |subjectlink= |interviewer=Bee Htaw Monzel |title=An Interview with Nai Tun Thein |work= |publisher=|location=|date=June 20, 2019 }}</ref> ပ္ဍဲသၞာံ ၁၉၈၈ ဂှ် ညးဒက်သ္ၚိကၟိန် ကုမိသ္ဇင်ထဝ် (Ruth Tun Thein) ကောန်ဂကူအမေရိကာန်တုဲ စိုပ်အာ ရးနိဂီုပံင်ကောံအမေရိကာန်တုဲ ပွိုင်ပန်သၞာံ ဆက်တိုန် တက္ကသိုလ်တန်မဟာ ပ္ဍဲဘာသာသၠပတ်သမ္မာ ရ။ ကြဴနူ ကလိဂွံမဟိမုမဟာ ဘာသာသၠပတ်တုဲ တၞဟ်နမိက်ဂွံ ကၠောန်ကမၠောန် မယိုက်ဒိုက်သာသနာတုဲ ညးစိုပ်အာ ဇရေင်ရုင်ဗလးရမ္သာင်မုဟ်ဗမံက်ရ။ ကာလဂှ် နူကဵုဌာနဗလးရမ္သာင်ဂှ်လေဝ် ညးတအ် ချပ်ဒၟံင် ဂၠာဲဒၟံင် မၞိဟ်မဟီုတွဟ် တဝှ်ဍောင်ဓရ်ဓမ္မခရေတ်ယာန် နကဵုဘာသာမန်မာန်ဂှ် ၜိုန်ရ ညးတအ်ဂၠာဲဒၟံင် ဂၠိုင်ကဵုသၞာံကီုလေဝ် ညးတအ် ဂၠာဲဟွံဆဵုဏီရ။ လၟုဟ် မၞိဟ်မဟီုအရေဝ်မန် လေပ်လိက်မန် မတုဲလဝ် ဘာသၠပတ် မဟိမုမဟာ နူကဵု ရးနိဂီုအမေရိကာန်မွဲတၠ ကၠုင်စိုပ် ဇရေင်ညးတအ်ဂှ် ညးတအ် ဒှ်အမ်သဝ်စိုတ်အိုတ်ရ။ အစာထောန်သိင်ဂှ်လေဝ် နကဵု မရန်တၟအ် မိက်ဂွံကၠောန်ကမၠောန် ဗလးရမ္သာင်တုဲ မစိုပ်အာ ပ္ဍဲကဵု ဌာနဂှ်ဟွံသေင်ရ။ တုဲပၠန် အစာထောန်သိင် ညးချပ်စိုပ်အာ ပ္ဍဲအခိင်ညးဒှ်ဒၟံင် ဘဝကွးဘာတက္ကသိုလ်တေအ် ဗီုလဵု စိုတ်ညးဒှ် မိက်ဂွံလေပ်လိက်မန်ဂှ်လေဝ် ညးတီကေတ်ဟွံမာန်။ အရာဏအ် ဒှ်အရာကျာ်ဂမျိုင်မစၞောန်ပညုင်ကဵုရောင်ဂှ် ညးပတှ်ေကေတ်လဝ်ရ။ <ref name="interview"/> ပ္ဍဲအခိင်ဂှ် အစာဒံက်တာ နာဲပါန်လှလေဝ် ကၠုင်စိုပ် သ္ၚိညးကီုတုဲ အစာဒံက်တာနာဲပါန်လှ ကဵုညး အဘိဓာန်မန်အင်္ဂလိက် ဟာလ္လဳဒေ မွဲကၞပ်ကီုရ။ သၞာံ ၁၉၉၃ ဂိတုအံက်တဝ်ပါဂှ် သွက်ဂွံဗမံက်ရုပ်ရဴကမၠောန်ဗလးရမ္သာင်ဘာသာမန်ဂှ် အစာနာဲထောန်သိင် တိတ်အာ ရးနိဂီုသေံရ။ ပ္ဍဲအခိင်ဂှ် ဒွက်ဓမ္မခရေတ်ယာန်မန် သွက်ဂွံဗလးဂှ်လေဝ် ဆမွဲပိုဒ်ကီု ဟွံမဲဏီ၊ တုဲပၠန် သွက်ဂွံတန်တဴအာ ပ္ဍဲရးနိဂီုသေံ ဗွဲမသၟေဟ်ရထမာန်ဂှ် အရေဝ်ဘာသာသေံဂှ်လေဝ် ဒးဗတောန်ကီုတုဲ သီုဖအိုတ် ဒးကေတ်အခိင် ပွိုင် ပိသၞာံတုဲ ပ္ဍဲကဵု ဂျူလာင် ၄၊ ၁၉၉၅ ဂှ် ဂွံဗလးရမ္သာင် နကဵုဘာသာမန် ပ္ဍဲရေဒဳယောမုဟ်ဗမံက်ကိုပ်ကၠာအိုတ်ရ။ ဗွဲကိုပ်ကၠာ ဂွံဗလးဏာ ရမ္သာင် မွဲတ္ၚဲ ပွိုင် ၁၅ မိနေတ် ရိုဟ်ဒဒှ်ရ။ နူညးမထံင်သောတတအ် အာတ်မိက် ညံင်ဂွံဗလးဂလိုင်ကဵုအခိင်ကီု၊ ပတိုန်ထ္ၜး ကုဌာနရေဒဳယောတုဲ စတမ်နူ သၞာံ ၁၉၉၉ ဂိတုဒဳဇြေန်ပါဂှ် ဂွံဗလးရမ္သာင် ပွိုင် ၃၀ မိနေတ်ရ။<ref name="radio">{{cite web |url=www.monradio.org/index.php/download-this-month |title=Mon Radio |publisher=FEBC |access-date=4 July 2020}}</ref>
ပါဲနူကဵု နကဵုရေဒဳယောတုဲ နကဵု ဝှုက်ၜေါက် တိုက်ရိုက်ကီု ပ္ဍဲဝေပ်သာ် ([http://www.monradio.org www.monradio.org]) ဂှ်လေဝ် ဗလးကဵုဒၟံင် အစဳအဇန်ဒွက်၊ အစဳအဇန် ဗှ်သၠပတ် ကေုာံ အစဳအဇန်တွဟ်ဓရ်တအ်လေဝ် ဗလးကဵုဒၟံင်ကီုရ။ အစာနာဲထောန်သိင်ဝွံ ရန်တၟအ်ကဵု ညးသၟတ်တအ် ဂွံဆက်ယိုက်ဂၠေင်အာ အစဳအဇန်ဝွံတုဲ ပ္ဍဲသၞာံ ဂိတုမာတ် ၇၊ သၞာံ ၂၀၂၀ ဂှ် ကမၠောန်အစဳအဇန်လျးဂကူမန်ဂှ် ညးပအပ်ကဵု အစာနာဲကြက်ဂကူ (အောင်မျိုးထွန်း) ဇာတိကွာန်ပ္ၚ နကဵုသဘင်ခန်ကၞာမွဲရ။ <ref name="radio" /> 


==နိဿဲ==
<references />
[[Category:BEHM]]

ပရေံဂှ်ထေၚ်ခိုဟ် ညးသပ္ပရိုဟ်ဂှ်ထေၚ်ဗၠေတ်


“အနိစ္စဝတော သၚ်္ခါရ” ရမျှာၚ်ဖ္ဍောတ်ဗှ် နူခမဳသၚ် ဓရ်အနိစ္စဟွံဗိုန်ခိုၚ်ပုဟ်၊ ဖံက်ပၠန်လီုလာ်ဒၟံၚ် လၟိုန်ကာလရောၚ်။ ပ္ဍဲဒၞာဲဖျေံပလံၚ် ကမ္မဌာန်ဂှ် ပုရိသာဒ်ဂမၠိုၚ် စွံအာရီုတုဲကလၚ်မံၚ် အိုတ်ရ။ ကိုပ်ကၠာနူခမဳသၚ်ဟွံစိုပ်ဏီဂှ် ညးမွဲလေဝ်ဟွံစွံ အာရီုကဵု ဓရ်သၚ်္ခါရ၊ ဗီုညးကဵုညးတက်ကျာ လဴပရောဝါ၊ ပရောချဴ၊ ကောန်ဇာတ်ဇကုပြၚ်သြန်မွဲဂိတုမူစိ၊ ညးလ္ရဵုသုၚ်ၜံက် တက်ကျာအဳဂြိုၚ် ဝိုၚ်ညးကဵုညးဂ္ဇံမံၚ် အိုတ်ရ။ “ချိုတ်ခိုဟ်ၝ ဂွံစံၚ်ဇၞး၊ ယဝ်ချိုတ်ပရေံ ဂွံဒုၚ်ထပှ်ကရေက်ရ” ဂးတုဲတက်မံၚ် ဗ္ဒာဲညးတၠခန္ဓဂှ်လေဝ်မွဲဗီု၊ အဃောညးတံ ဒှ်မံၚ်သောကဂှ် ထေၚ်ဂးဒှ်ဇြဟတ်စိုတ်ဂးတုဲ ထပ်လံၚ်စုတ်နၚ်ကဵု ပၟတ်သောကပၠန် လေဝ်နွံ။ ဟီုဍာံဍာံမ္ဂး ချိုတ်တှ်ေ ပရေံဖအိုတ်ရ။  ညးလ္ရဵုတံဂှ် သီုကဵုဂ္ဇံဒၟံၚ်လတူဂၠံၚ် လုပ်အာဇြပ်တုဲ ကွီစက်ကာလကျာ်လုပ်ကၠုၚ် (ပတ်ဟန်) မှ ဂလိုက်ဂတဵုနူဒၞာဲဂ္ဇံတုဲ ပါဲကဵုဂၠံၚ်။ ညာတ်ကွဳစက်တုဲမှ ညးလ္ရဵုဂစာန်လုပ်ကေတ်ဒၞာဲ ပ္ဍဲဇြပ်ဒဂိုန်သဳလေဝ်နွံ၊ ညးလ္ရဵုတံ “မိၚ်မံၚ်ရ ဟွံဒးလုပ်စုတ်တ်ဂးတုဲ” ဒၞာဲဇကုဂ္ဇံဂှ်ဟေၚ် ညိလေဝ်ဟွံဆုဲ။ 

ခမဳသၚ်တံ စှ်ေကၠုၚ်နူကာမ္ဂး ညးဂမၠိုၚ်လ္ရောဝ်ရှ်ေသှ်ေ တုဲဇိုတ်ဇိုၚ်သ္အးဇ္ရးကဵုရ။ “ဂ္ဇံလ္ပာ်ဏံ လ္ပာ်တေံညိကျာ် ဒကာဘာဇၞော် ဖျေံမံၚ်ဒၞာဲ ကဵုတၠဂုဏ်တံ” ဂ္ဇံရ။ တုဲမှညးကၠုၚ် ပလံၚ်ကမ္မဌာန်တံ ကလအ်ဒဂိုန်ဂိုၚ်ကေတ်သဳအိုတ်ရ။ တိသုသာန်ကွာန်ပိုယ် နွံမံၚ်ၜိုတ် ပန်ဨက ပြၚ်ပြၚ်ထေၚ်ကေတ်ရ။ အခိၚ်ကၠာတေံဂှ် မၞိဟ်ချိုတ်မ္ဂး ညးတံတိုပ်ကေတ်သၟးဂၠိုၚ်တုဲ စိုပ်ကၠုၚ်အခိၚ်လၟုဟ် ကၠောန်လဝ် ဂိုဟ်စံၚ်ဇွ တုဲ စံၚ်ကေတ်ကေတ်။ တိသုသာန်တံဂှ် ပန်ဂအုံ၊ ပိဂအုံညးတံ ၝောအ်မၞိဟ်ကွာန်တံ တဵုထောံ ရာဗာ အိုတ်ရ။ နူဇြပ်ပိုယ်ဂ္ဇံဏံ လ္ပာ်ဒိုဟ် သၟဝ်ကျာ လှာကၟာကွာန်သၞေဟ်ဗ္ဒဝ်ပိုယ်နွံမံၚ်ရ။ လှာဏံဂှ် ဒှ်ကၠုၚ်သဘာဝဟွံသေၚ် ၝောံညးဇၞော်ကွာန်တံရာန်ကေတ်လဝ် တိဝါဗ္ရ တိနာဲကောန်သိၚ်မွဲတၠ (၅)ဨက၊ တိနာဲတေ(၃)ဨကတုဲ ညးတံတက် ပတိုန်ကၟိုန်လှာ သွက်ပြေၚ်ဂၠဴတံ ဂွံသုၚ်၊ ဝေၚ်ဍာ်တုဲ ညးတံကၠောန်လဝ်ရ။ ပ္ဍဲလတူကၟိန်လှာဂှ် တၞံတာ ရေၚ်ပေၚ်မံၚ်တုဲ စိုပ်အခိၚ် ဍာ်တာတိတ်မ္ဂး ပယျာံသဝ်တ္ရဲ ညးမသုၚ်ဍာ်တာတံ ပေၚ်ထတ်မံၚ်ဟဂှ်ရ။

ၜိုန်ရလှာကၟာဍာ်ခိုဟ်မံၚ်ကီုလေဝ် ပ္ဍဲဒကှ်ဟွံတိုန်ရ။ “ပ္ကဴဒကှ်မ္ဂးဂှ် ဒှ်ပ္ကဴမပြဲမွဲသာ်တုဲ စုက်မံၚ်သုသာန်မ္ဂး ဟွံတိုန်ပုဟ်” အရေဝ်အပါနော်ပိုယ်ဟီု ဂွံကေၚ်မိၚ်ကၠုၚ်လဝ်ကီုရ။ နူကွာန်သၞေဟ်ဗ္ဒဝ် စဵုစိုပ်ကွာန်ဆက်တဲ ဂၠံၚ်ကွာန်ဆက်ဂှ် ဒးတပ်ကၠောံအာ လတူကၟိန်လှာဏံရ။ ဂၠံၚ်မွဲကွာန်ကဵုမွဲကွာန်ဆက်ဂှ် နူမတ်မလီု စဵုစိုပ်ကွာန် ဆက်တဲနွံမံၚ်၊ နွံယေန်ဒံၚ် ဆက်ကဵုကွာန်လှာလေဝ်နွံမံၚ်။ သှ်ေမံၚ်ကွာန်သၞေဟ်ဗ္ဒဝ်မွဲတုဲ အခိၚ်ကာလလောန်ကၠုၚ် ၜိုတ်(၁၅)သၞာံတေံဂှ် ဖံက်လဝ်ဂၠံၚ်၊ သိုၚ်လဝ်ဒဒန်နွံမံၚ်ရ။ ဂၠံၚ်ဝွံ လးလဝ်ကဵု ဍာ်ရမတ်ညးဍုၚ်ကွာန်လေဝ် ဟီုစဂွံရ။ အခိၚ်ကာလ (၂၀၀၆-၂၀၀၇)ထေၚ်စရ။ ဂၠံၚ်တံဂှ်ထတ်ကၠောံလုပ်အာ အဒေါဝ်ကူရာဗာတုဲ ညးလ္ရဵုတံဂှ် သွက်ဂွံခွာတ်ထ္ၜတ် သှ်ေမွဲၜါတၞံဓဝ်ရ။ လ္ပာ်ဒိုဟ်ဗၟံက်ဇြပ်ဂှ် ကူကၠအ် ရာဗာနွံတုဲ လ္ပာ်ဒိုဟ် သၠုၚ်ကျာဂှ် ကြပ်မံၚ် သုသာန်ကြပ်ပ် ဘာလကျာ်နွံမွဲ ဘာလွီမာန်သာသနာလေဝ် ကော်၊ ဘာသုသာန်လေဝ်ညးတံကော်ရ။ 

ဘာလကျာ်နွံမံၚ်(၉)မ၊ တၠဂုဏ်ဂှ် သ္ပပယျၚ်ပ္ဍဲဘာဆုရ။ တၠသ္ရိညးချိုတ်ဂှ် ဒှ်မံၚ်ဒါယာကာတုဲ စိုပ်ကၠုၚ် ဒၞာဲဖျေံကမ္မဌာန်ဏံရ။ ဒှ်ပယျၚ် ဂွံတြဴတ္ရဲဓဝ်တုဲ မူလေဝ်ဖ္ဍောတ်ဟွံလေပ်တုဲ ဒၟံၚ်ကဵုအိန်ရဳ အဒေါဝ်မၞိဟ်ဂမၠိုၚ်ရ။ ထိၚ်သိက္ခာအိန္ဒြေတုဲ မံၚ်ဗီုဏံဂှ် ပ္ဍဲဘဝဇကု ကိုပ်ကၠာအိုတ်ဟီုစဂွံရ။ အခိၚ်ဂှ် ပ္ဍဲစိုတ်တေံ တၚ်သၟာန်မံက်တိုန် “ကယျိုၚ်ကယျဝ်ဏံဂှ် ပြံၚ်ကဵုစိုတ်ဓါတ် မၞိဟ်ဟာ?” “ဟိုတ်နူကယျိုၚ်ကယျဝ်ဏံတုဲ မၞိဟ်တံရှ်ေသှ်ေဟာ” ချပ်တိုန်ပ္ဍဲစိုတ်တုဲ ဘဝဇကု ကၠာဟွံဒှ်ပယျၚ်ဏီ ချပ်စိုပ်အာ ရ။


“သော်က္ဍိုပ် ဓရှ်စာၚ်၊ သၟောန်ပါၚ် လံၚ်ဗ္စံက်က်၊ ဓမံက်ယန်သြိုဟ် ပံက်မဳထောၚ်စက် ရုပ်သာ်သၟတ်တ္ရဲဏံ ဆဵုဒးဗဵုဟွံမိပ်” မၞိဟ်ဇၞော်ဇၞော်တံဟီုကၠုၚ်မ္ဂး “ဇကုပိုယ် ပိုယ်ကျိုၚ် မုဆေၚ်ကဵုညးတံ၊ ဂွံဒးဂွိၚ်မံၚ်ကဵုပိုယ်” ပိုယ်သၟတ်တံမွဲဂကောံကလေၚ်ဟီု ကဵုညးတံသၟးရဂၠိုၚ်။ 

“ဗျူဟာ သ္ပစညိစိုအ်လေဝ်” ထဝ်သိုက်ဂးတိုန်တုဲ မုသ္ပရော? အဲကလေၚ်သၟာန်တိုန်။ ညးတေံ ဗစူတိုန်တဲညးတေံတုဲ စုတ်ပ္ဍဲပါၚ်ထ္ၜးကဵု အကာဲအရာဇိုၚ်တဲရ။ “သုၚ်စ ဘဳယာညိစိုအ်လေဝ် ကာလဂှ်မှ ဂွံအာပေါဲမိပ်ဂးတုဲ”။ သီုညးမသုန်တၠ တူရူတပ်အာ ဆေၚ်အရက် နာဲဂိတ်တုဲ ဗ္ကန်ဘဳယာ Myanmar ၜါပဠၚ်ရ။ ကိုပ်ကၠာနူ ဟွံဂွံဂ္ဇံဝိုၚ်ဏီ ပ္ဍဲဝိုၚ်မွဲဒၞာဲဂှ် “ဇၞးပိုန်”အယုက်ဇၞော်နူပိုယ် ၜိုတ်(၁၀)ပြၚ်ၚ် ဂ္ဇံမံၚ်ညးမွဲဓဝ်တုဲ ကော်ဘိက်သ္ကံရဲပိုယ် သွက်ဂွံဂ္ဇံပ္ဍဲဝိုၚ်ညးတေံ။ ကေၚ်ဆဵု မွဲခဏှ်ေဏှ်ေကီုလေဝ် ဆ္ဂးဟွံဍုက်ကေဝ်ဒဒှ်ေဒယှ်၊  ပိုယ်တံ ညှာစိုတ်တုဲ ဒှ်ကၠုၚ် မၞိဟ်တြဴ မွဲဝိုၚ်ရ။ 

“ၝတံဂှ် လၟုဟ်မှ ဂွံအံၚ်လဝ်စှ်တန် အယုက်အဃောအဝဲဏံ ဒးလ္ရတ်၊ ဒးတီလဝ်ဖအိုတ်ဏောၚ်။ သုၚ်အရက် ဘဳယာဂှ် ဒှ်သွက်ဂွံဂွံ ရဲဂၠိုၚ်၊ ဂွံဒှ်ဒဒှ်ေဒယှ်ခိုဟ်၊ ဂွံဆက်ဆောံခိုဟ်ဂးတုဲ” “ဇၞးပိုန်” ဟီုဂလာန် ဂုဏ်ဖဵုသြဝါဒတုဲ ပိုယ်တံဂှ် မွဲလှ်ေဟွံကေၚ်သုၚ် မွဲလှ်ေဏီ စွံစိုတ်ဂဥုဲ ဆက်ဆောံခိုဟ်၊ ဂွံဒှ်ရဲသ္ဂးတုဲ သီုညးဖအိုတ်ဂစာန်ၚိုတ်ဖျေံဏာ ညံၚ်မွဲမွဲခေါ်အိုတ်ရ။ အဲမွဲဂှ် ဘဳယာ လုပ်အာမွဲခေါ်ဟပ်ဗက်ဂှ် မွဲမိနေတ်ဟွံခြာ က္တောဝ်ဍာဲ၊ မုက်တီုတိုန်လွာဲဂှ်ရ။ ပ္ဍဲတ္ရဲဂှ် စရိတ်စ(အမြီး) အိုတ်ဂၠိုၚ်နူ စရိတ်ဘဳယာ ၜါဆဏီ။ “တၟိတၟိမ္ဂး ဍေံဝါတ်မံၚ်ဖ္ဍိုတ်ရ လကြဴမ္ဂး ၝတံ ထ္ၜေတ်ၝောအ်တအ် ဒှ်(အမြီး)ရ” ဇၞးပိုန်ဂးတုဲ ဂြိုၚ်တိုန်၊ စနူတ္ရဲဂှ်တုဲ ဇၞးပိုန် ညံၚ်ဂွံဒှ်သ္ကအ် ကဵုပိုယ်ညးမသုန်ဂှ် ရာန်ဖျုၚ် ဘဳယာ လဆောတ်အာဝေၚ်ပ္ဍဲသ္ရိ ညံၚ်ဂွံဒှ် ဒဒှ်ေဒယှ်ခိုဟ် ဂစာန်ကၠုၚ်နဲကဲနာနာရ။ ပိုယ်တံဟွံမိက်သုၚ်ရအရက်မ္ဂး “ဇၞးပိုန်” အဲသ္ပဒါယကာဂးတုဲ ဖျုန်ပိုယ်လေဝ်ဂၠိုၚ်ကဵုအလန် ဂၠိုၚ်ကဵုဗ္တံတုဲ ကအ်ပိုယ်တံ ဒှ်ကၠုၚ်ပြံၚ်တုဲ သုၚ်လုပ်ဂၠိုၚ်ကၠုၚ်သိုက်က်ရ။ အခိၚ်ဗ္ၜူစိုပ်သ္ရိမ္ဂးကွာ်သာသာတုဲ ကွာ်သ္ရိထတ်မ္ဂး ဟွံသုၚ်စ မိမတံသ္ပသ္တီဒးကၠုၚ်ရ။

“ကမၠောန်ဟွံခိုဟ်တံဂှ် ဒးကၠောန်ဒၞာဲညးဟွံဆဵုတံဂှ်ရောၚ်” အရေဝ်ညးတမၠာတံဟီုကၠုၚ်လဝ် ကေၚ်မိၚ်လဝ်ကီုရ။ သ္ကအ်ရဲပိုယ်တံ မွဲဂကောံလေဝ်သုၚ်အရက်မ္ဂးအခိၚ်ဗ္တံမှ ဒးကၠတ်သုၚ်။ ဖေက်မိမ ဟီုဗျိဒေန်လေဝ်ပါမံၚ်ကီု။ ပိုယ်ထေၚ်မံၚ် မိမ ဟွံတီ ညးတံတီမံၚ်ဖအိုတ် လကြဴ မိပိုယ်လဴစမှဂွံတီကၠုၚ် ပရောဒဒှ်။ 

“ကောန်ဗၠာဲ ဗှ်ေလ္ပဗက်မံၚ် “ဇၞးပိုန်” အဲဟွံဒးစိုတ်ဍေံပုဟ်၊ နူလက်ထက် အစောဝ်(ကော)ဗှ်ေတံရ ဍေံဍိုက်မံၚ်ကောန် ဟွံသှ်ေသွက်ဍေံမွဲဒကေဝ်မ္ဂး ညးလဵုမွဲ ဍေံဟွံတက်ကျာပုဟ်” မိ ဟီုဝေတ်ကၠုၚ်မ္ဂး “မိ ဟီုကဵုညးတၞဟ်ပရေံတွဵု” စဵုဒၞာဒုဟ်ရဲဇကုတုဲ ဒှ်သၞ၊ အရေဝ်ဂၠိုၚ်ကဵုမိ မွဲခဏှ်ေဏှ်ေရ။ ဇၞးပိုန် ဂှ် ဒှ်ရဲကၠောန်မံၚ်ကမၠောန်(ပွဲစား)၊ သွံရာန်ကွီလိုန်ဓါတ်တံတုဲ ပတိတ်ကျာတုဲ ကေတ်ပရဲအကြာညးဂမၠိုၚ်ရ။ ကွီမွဲမ မသုန်လက်အောန်အိုတ်။ ဟိုတ်ဂှ်ရ ဂွံဗ္စပိုယ်မာန် ဖျုၚ်ပိုယ်မာန် အဲထေၚ်ကေတ်ရ။ အခါမွဲတ္ရဲဂှ် “ဇၞးပိုန်” ရပ်ဂွံလေံတုက်မွဲတၞုၚ်တုဲ ဂြိပ်လုပ်အာ ၜိုန်တက်ဏာ ညးမွဲတၠ ရမျှာၚ်ဗြုတိုန် “တာၚ်” ဟွံဒးမၞိဟ်ဂှ်တုဲ ဒးအာတြၚ်။ အဲလေဝ်စိုပ်အာ ဂတးမုက်သ္ရိညးတေံတုဲ ဆဵုအာအကာဲအရာဏံရ။ “အိက်ဗေဝ် ၝထပ်ဟီုမွဲဝါပၠန် အဲတက်ဂစိုတ်ထောံ ၝ ဟဂှ်ရ” ဂးတုဲ တိတ်အာ ကွီလိုန်ဓါတ်နူသ္ရိညးတေံရ။ အပါ ဇၞးပိုန် အရၚ်ဂှ် ချိုတ်အာတုဲ မိဍေံကလေၚ်စှ်ေလဝ်ဒၞာဲတၟိတုဲ ပရေၚ်သ္ရိကၟိန်ဍေံ ဟွံသာယာလးလး။ 

မိ ဂွံကဵုမံၚ်သတိ ပရော “ဇၞးပိုန်” ဟွံခိုဟ်ဂၠိုၚ်ကဵုဝါတုဲ အဲလေဝ်စွံကၠုၚ်သတိကဵုညးကီုရ။ ရုပ်သာ်ညးတေံဂှ် ကၞေၚ်ဇၞော်၊ သော်ကရန်၊ မတ်ဓလန် သဝ်ပုတ်မံၚ်တုဲ ဟီုအရေဝ်မ္ဂးဍဵုညးတၞဟ်ဂၠိုၚ်ရ။ အဲမွဲဂှ် ပတှ်ေညးတေံဂၠိုၚ်ကွေံရ။ ဟိုတ်ဍေံဂှ် အဲထေၚ်ကေတ်ညးတေံဂှ် ဒှ်သွက်ဘဝပိုယ် ဂွံဇၞော်မောဝ် ဂၠံၚ်တရဴမွဲအဲထေၚ်ကေတ်လဝ်ရ။ စိုပ်ကဵု ပရေၚ်ပိုန်ဒြပ် နာဗီုဏံဒးကၠောန်၊ စိုပ်ကဵုကဝေၚ်နာဗီုဏံဒးဝေၚ် အဲမွဲဟဳမံၚ်ပ္ဍဲမအရေဝ်ညးတေံရ။ နဲကဲ ဇၞးပိုန် သဳထၜေါတ်စိုတ်ဓါတ်ပိုယ်ကီု၊ အတိုၚ်စိုတ်ညးဂွံကၠောန်ဗက်ဂှ် ညးတေံ သ္ပလဝ် အစဳဇန်နွံနွံရ။ ကိုပ်ကၠာအိုတ် ညးတေံဗ္တောန်ကဵုပိုယ် သုၚ်အရက် လေပ်ထ္ၜူကၠုၚ်မ္ဂး ညးတေံကော်ဏာပိုယ် သၠုၚ်ပတိုန်ကဆံၚ်ပိုယ်ဂးတုဲ ပ္ဍဲမွဲဗ္တံဂှ် ဆက်မိတ်ကဵုပိုယ် ဂဥုဲချေံ ဗီုဂွံသုၚ်ရ။ ကိုပ်ကၠာဂှ် ဒှ်မံၚ်ဂဥုဲၜူမာဲတုဲ အဲဟွံသုၚ်ပုဟ် ၜိုန်ဂးကီုလေဝ် ဆဵုကၠုၚ်ဂၠိုၚ်တုဲ သုၚ်လေပ်ကၠုၚ်ရ။ ဗီုဂွံသုၚ်ဂဥုဲချေံဂှ် မွဲမမ္ဂး ဒးစံၚ်တုဲ ဒးသုၚ်ကဵုပၠံၚ်ဍာ်၊ “ဗှ်ေတံသုၚ်အတိုၚ်ဏံမ္ဂး က္ဍိုပ်ဗှ်ေတံဟွံဂိပုဟ်၊ အန္တရာယ်ဟၟဲပုဟ်” ဇၞးပိုန် ဂးတုဲ သုၚ်အရက်တုဲမ္ဂး လကြဴဏဴ သုၚ်ကၠုၚ်ဂဥုဲချေံရ။ သုၚ်ကိုပ်ကၠာဂှ် ညးတာဒါယကာဂှ်ဇၞော်ပိုယ် ကဵု Free သီုဖအိုတ်ရ။ “ၝတံ သုၚ်ဂဥုဲချေံတုဲမ္ဂး အရၚ် ဂလိုၚ်လဵု သုၚ်ၚ် ဟွံဗ္ၜူရ” ဇၞးပိုန် ဟီုတိုန်မွဲသာ်ပၠန် ပိုယ်တံလေဝ် ကေတ်ဂုဏ်ကွေံ ဂလိုၚ်လဵုပိုယ်သုၚ်မာန်အရက်၊ မၞိဟ်တေံသုၚ်မူစိပလၚ်မာန် အကြာသၟတ်ပိုယ်တံ ကေတ်ဂုဏ်စရာဲမ္ဂး ညးဂွံလာပ် တဆိပ်ကြာမွဲကီုရ။

“သၟတ်မွဲတၠ အာဂတနူဏံ စှ်သၞာံ မုဒှ်ရော မိက်ဂွံတီမ္ဂး ကျေဝ်သ္ကံရဲဍေံဗက်ဂှ်ညိ” အရေဝ်တၠပညာတံဟီုလဝ်ဂှ် ၜိုန်ရတီမံၚ် ကီုလေဝ် ဟွံသ္ပကာ။ မိမတံပၠန်လေဝ် ဟိုတ်နူပညာအောန်တုဲ ဂွံဗ္တောန်ကောန်ဂှ် ဟီုမရေဝ်ဟွံလေပ်၊ ကောန်ဗှ်ေကၠောန်မံၚ် ဗၠေတ်မံၚ်ဏောၚ် “မုဗၠေတ်ဗီုလဵုရော သၟာန်ညးမ္ဂး” ညးတံလေဝ်သွဟ်ကဵုဟွံမာန်။ 

“ကောန်ပိုယ် ဗျူဟာ ဒးပလံၚ် တက္ကသိုလ်ဏောၚ် လဓီ” မိပိုယ်ဟီုကဵု အပါပိုယ် အပါဂှ်ဒှ်ညးကၠောန်သၟာဗ္ရမွဲတုဲ ပါဲနူကမၠောန်ညးတုဲ မုလေဝ်ညးဟွံဟီု၊ ဗွဲတၟေၚ် မွဲအယုက်အဲ အပါပိုယ်မွဲလှ်ေလေဝ် ဟွံဗ္တောန်အဲမွဲလှ်ေရ။ အပါဂှ် ဂွံအယုက် (၅၅)ပေၚ်မံၚ်ယျ။ ထတ်ယိုက်မြက်စာမံၚ်လောန်နူကဵု သၟတ်ဗီုအဲဏံ စှ်ဆဟွံက။ အပါဂှ် သုၚ်ၜံက်တဝ်၊ အရက်ဂှ် မွဲတ္ရဲမွခေါ် ကၠာဟွံဂွံစပုၚ်ဏီ သုၚ်မံၚ်လၟိုန်ရ။ စိုပ်ကဵုအဲသုၚ်အရက်မ္ဂး မိ သွက်ဂွံပဒေါံအဲဂှ် ဝါတ်မံၚ်အဲတီမံၚ်တုဲ ဆက်သုၚ်အာမံၚ် အရိုဟ်တ္ရဲရ။ စရိတ်သုၚ်အရက်ဂှ် အာတ်နူကဵု မိတုဲ သုၚ်ကၠုၚ်မံၚ်အရိုဟ်ဟ်တ္ရဲရ။ လဆောဝ် မိကဵုဟွံမာန်မ္ဂး ထေဲကဵုမိပၠန်ရ။ ကာလ “ဇၞးပိုန်” ကော်ပိုယ် ဆက်လာၚ်သောန် ကွဳလိုန်ဓါတ်မ္ဂးဗက်အာညးတေံတုဲ ဍေံကဵုစရိတ်ညိမ္ဂး အဲဒးစိုတ်ဗွဲမလောန်တုဲ လကြဴလေဝ် ဗက်အာမံၚ်ဟဂှ်ရ။ 

သၟတ်မွဲမွဲနွံပၟိက်ဇၞော်အိုတ်ဂှ် ပိုန်ဒြပ်ဂၠိုၚ်၊ ဝုတ်တံဒးစိုတ်၊ ဒှ်ညးမဆက်ဆောံခိုဟ် နွံပၟိက်ဇၞော်အိုတ်ဂှ်ဒှ်တုဲ အဲလေဝ်ပါလုပ်မံၚ် ကီုရ။ အခိၚ်ကာလ အဲစိုပ်မံၚ်ဘာ သၞာံပထမဂှ် ဇၞးပိုန် စိုပ်ကၠုၚ် ဇရေၚ်အဲတုဲ ကသေံကၟဝ် အာ (မာဆက်) ဗက်အာသ္ကံညးတေံ။ “ကှ်ေလေဝ် အာစိုအ်လေဝ် အဲသ္ပကဵု ဒါယကာ” ဇၞးပိုန်ဂးတုဲ အဲဗက်အာမွဲပၠန်ရ။ “ဟွံခိုဟ်တီမံၚ်ဖိုဟ် ဆက်ကၠောန်မံၚ်ဂှ် ဒှ်မၞိဟ်ခိုဟ်ဟ် ဟွံသေၚ်” ၜိုန်ရတီမံၚ်ကီုလေဝ် ဒစဵုဒးစအရေဝ် ဟွံမာန်တုဲ ဗက်အာပၠန်ရ။ ဟိုတ်နူ ဇၞးပိုန် သ္ပဒါယကာခိုဟ်တုဲ ကမၠောန်ပရေံအိုတ်မွဲပၠန်ဂှ် “ဗက်ဗြဴဣဂါ” ရဲကွာန်ပိုယ်တံဟီုစရ။ ဇၞးပိုန်ဟီု “ၝတံ ကိုပ်ကၠာနူဟွံဂွံစှ်ေဒၞာဲဏီမ္ဂး ကမၠောန် ပလိုက်ၝောံဏံ ဒးတီလဝ်ဏောၚ် ဗျူဟာ” အဲဖေက်ဒှ် AIDS ကလေၚ်ဟီုကဵု ညးတေံတုဲ “ရဲၜိၚ်ဍာ်ဟွံလေပ်ဂှ်ရ ပၠိုက်ဍာ် ၜိၚ်လေပ်မံၚ်တှ်ေ ဟွံပၠိုတ်ညးတေံ သ္ဂးပၠန်တုဲ ဠိၚ်ဏာ ညးဗြဴမွဲ အာသၚ်စက်စဲတုဲ ဘဝဗၠာဲပိုယ်တံ အိုတ်အာဒၞာဲစက်စဲဂှ်အိုတ်ရ။ “စိုတ်ဓါတ်မိက်ဂွံ သၟးသၟးဂှ် စိုတ်ဓါတ်သွက်ဂွံဒှ်ဍိုက်ဏောၚ်ဂှ်” လကြဴမှ ဂွံတီကၠုၚ်ရ။

ပရောပရာပိုယ်အိုတ်သီု အစောန်ပိုယ် ဒ္ဂေတ်ပရေံပရေံပိုယ်အိုတ်သီု ဇၞးပိုန် တီတုဲအိုတ်မ္ဂး ညးထိၚ်ကၠုၚ်သ္ကံရဲပိုယ်တံရ။ ပိုယ်တံဗၠေတ်မံၚ်ယျ ဟွံမိက်ဗက်ညးတေံရ ဒှ်ကၠုၚ်မ္ဂး ပရောၝတံ အဲဒးလဴစ ကဵုညးတေံညးဏံဂးတုဲ ဘပဠ ပိုယ်နွံကၠုၚ်တုဲ ဒးဒုၚ်မံၚ်အသီပါၚ်ညးတေံရ။ ညးတေံဂှ် ဒးမံၚ်စိုတ် ဝုတ်တက္ကသိုလ်မွဲတုဲ ညးဗြဴဂှ်လေဝ် သိုက်မံၚ်။ ညးတေံချပ်ဂှ် သ္ကံရဲညးတေံ ဒှ်မံၚ်ကွးဘာ တက္ကသိုလ်မှ လုပ်ကဵု ညးဗြဴတေံဂွံ ဟိုတ်ဒှ်သာ်ဂှ်ရ ညးတေံပတိတ်တမ်တုဲ ပံၚ်မံၚ်ကဵုသ္ကံရဲပိုယ်။ “မၞိဟ်မွဲတှ်ေ စှ်မွဲတန် မၞိဟ်မသုန်ပံၚ်ဒှ် (၅၅)တန်ဏံ ပတိတ်ဥာဏ်တုဲ ချူကဵုအဲလိက်ကဝေၚ်မွဲတၞးစမ်” ဇၞးပိုန် နွံပၟိက်မ္ဂး ဗွဲမပြဟ်ဟေၚ် ဂစာန်တုဲဒးချူကဵု လိက်ကဝေၚ်ကဵုညးတေံတုဲ ပိုယ်တံဒးပလံၚ်ကဵု ညးဗြဴညးတေံဒးစိုတ်ဂှ်ရ။ ပိုယ်ဒးသ္ပအံၚ်စဴဂၠိုၚ်ၚ်ကဵု ဝါတုဲ လကြဴညးတေံဒှ်အာကဝေၚ်ရ။

“မိ ကဵုအဲသၠုဲ (၂၀)ကိုဋ်ညိ ပိုယ်တံကၠောန်ကမၠောန် မဏ္ဍာပ်၊ Song Box ဇၞော်ဇၞော် ပိုယ်ဂကောံတံပံၚ်တုဲ သွက်ဂွံလိၚ် မဏ္ဍပ်မဒှ်ရ” သြန်(၂၀)ကိုဋ်မှ မိဂှ် ဟွံမိက်ကဵုရ။ “ဗီုလဵုဗှ်ေတံကၠောန်ရောကောန်” မိသၟာန်မ္ဂး အတိုၚ် ဇၞးပိုန် ဟီုလဝ်ဂှ်ဟေၚ်ဟီုပတိုန်ထ္ၜးကဵု မိပၠန်ရ။ ပိုယ်တံ မၞိဟ်(၆) ပံၚ်ဖအိုတ်မ္ဂး ဂွံကိုဋ် (၁၂၀) ရာန်ကပေါတ် song တံ မဏ္ဍပ်တံ ဠိၚ်စအာရောၚ်။ ပွိုၚ်မွဲသၞာံမ္ဂး သၠုဲပိုယ်ကလေၚ်ဂွံဟေၚ်။ အခိၚ်အခါဏံဂှ် ညးသ္ပထပိုယ်ပယျၚ်တံ၊ ကၠောန်ကေၚ်ကာမွဲမွဲမ္ဂး ညးဠိၚ် မဏ္ဍပ်ရ။ ဗၞတ်ၜိုတ် မွဲသၞာံမ္ဂး သြန်ပိုယ်ကလေၚ်ဂွံတုဲ ပရဲတိတ်ဂၠိုၚ်ကွေံကွေံ၊ ညံၚ်ကဵုလောဲတိုန်တ္ရဲယးရ။ မိဂှ် ကောန်စိုတ်ထတ်မိက်ဂွံကၠောန် ပရေၚ်ပိုန်ဒြပ်မ္ဂး ဟွံမိက်တက်ဓရိုက်ပၟိက်ဆန္ဒကောန်ဇကုတုဲ သွံကဵုထဝ်တုဲ ပအပ်ကဵုသြန် ကဵုကောန်ဇကုရ။ “ကောန် ညံၚ်ဂွံဒှ်ပိုန်ဒြပ်၊ ညံၚ်ဂွံအံၚ်ဇၞး ကၠောန်ညိ” မိဗ္ကန်နၚ်ရ။ အဲ “မာံဗျူဟာ” ဟွံကေၚ်ကတ်လ္ရတ်လဝ် ပရေၚ်ပိုန်ဒြပ်မွဲသာ်၊ ပရောပရာ မဏ္ဍပ်လေဝ်ဟွံတီ၊ ပရော Song Box လေဝ်ဟွံတီ၊ ဂွံနၚ်သြန်မ္ဂး ဗီုလဵုဂွံသေၚ်စရၚ် လေဝ်ဟွံတီ၊ ကမၠောန်ပံၚ်တောဲမ္ဂးမုရော ပရဲတမ်ရိုဟ်တံ ဗီုလဵုပြအ်စညးသ္ကံရော ဟွံတီမွဲသာ်။ နကဵုဟွံတီဂၠိုၚ်ၚ်ကဵု သာ်တံ စကၠောန်ကၠုၚ်ကမၠောန် ပံၚ်တောဲဏံရ။ ရာန်ကပေါတ်တုဲဒှ်အိုတ်ဂှ် စမ်မံၚ်ရမျှာၚ် Song Box ပိုယ်လဟိၚ်မံၚ်ဗွဲမလောန်ရ။ ဂွံၜိုတ်မွဲၜါတ္ရဲဂှ် “ဇၞးပိုန်” သ္ပမ္ရဵုထပ်တဲဏောၚ်ဂး၊ ဟိုတ်ဍေံဂှ် ကဝေၚ် ဇၞးပိုန် ဗုၚ်တိတ်အာ လကြဴဏံမိၚ်ပရိုၚ်နူကဵုညးတၞဟ် ဂွံတီကၠုၚ်ရ။ ကပေါတ်ပိုယ် ရာန်လဝ်တၟိတၟိဏံဂှ် ဒှ်အာသွက် “ဇၞးပိုန်” သ္ပမ္ရဵုထပ်တဲ ဂွံဂွံ Free သၟးဟွံက၊ ဒှ်မံၚ်ရဲပၠန်တုဲ ပိုယ်တံ ဒးစုတ်ကဵုသြန် မၞိဟ်မွဲမ္ဂး ဒးအာ (မသုန်ဠက်)ပၠန်ရ။

ကမၠောန်ဒးသိုၚ်ခၞံမဏ္ဍပ်တံဂှ် ပိုယ်တံဟေၚ်ဒးသိုၚ်၊ ဒးကၠောန်ကေတ်တ်တုဲ ဒးယိုက် Song Boxတံ ဍောၚ်တဴဗွဲမလောန်ရ။ “ဇၞးပိုန်” ဍေံဟွံကၠုၚ် ပိုယ်တံရ ဒးပတုဲဏာ ကမၠောန်ဖအိုတ်တုဲ လအ်ကၠုၚ်ညိဂှ် ရဲဂကောံပိုယ် စိုတ်ပါ်ထ္ကးဒှ်ကၠုၚ်ရ။ အဲဂှ် ကေတ်လဝ်တာလျိုၚ်မၞိဟ်ရပ်စရၚ်မွဲတၠကီုလေဝ် သီုဒးထိၚ်သြန်၊ သီုစရၚ်သြန် ဒးရပ်လဝ်သီုၜါရ။ အခိၚ်တ္ရဲစိုပ်သောၚ်စရၚ်ဂှ် လၟိုဟ်သြန်ဂှ် ပဵုဒၟံၚ်တၟာဂလိုၚ်ကီုလေဝ် သြန်ပ္ဍဲတဲ ညးမရပ်စရၚ်ဂှ် နွံမံၚ်ညိညးရ။ ဟိုတ်ဍေံဂှ် နူတၠသ္ရိတံ ကဵုနၚ်သြန်ဂှ် စုတ်ညးတှ်ေညးကေတ်လဝ်တုဲ သြန်တံဂှ် ဟွံပလံၚ်ဗစိုပ်ကဵုအဲရ။ ဆ္ဂးပရောပရာဏံမွဲသီုဖအိုတ်ဂှ် “ဇၞးပိုန်” တီမံၚ်ဖအိုတ်တုဲ လကြဴဏံဂှ် အဲ ရပ်သြန်ထိၚ်သြန် ဟွံချိုတ်ပၠိုတ် ညးတေံသ္ဂးတုဲ သြန်အဲ စုတ်လဝ်တံဂှ် မွဲဒကေဝ်လေဝ် ဟွံကလေၚ်ဂွံ၊ ရဲဂကောံပိုယ်တံလေဝ် ထေၚ်သောဲအဲ၊ အဲဟေၚ် လီကေတ်လဝ်သြန်ဏံသီုဖအိုတ်ရောၚ်။ မတ်ရဲပိုယ် ကျေဝ်ကၠုၚ်အဲ အဓိပ္ပါယ်မံက်ဒၟံၚ်ဗီုဏံရ။ ဇၞးပိုန် လေဝ် တြးပရိုၚ်အဲ ရပ်စရၚ်ဟွံချိုတ်ပၠိုတ်တုဲ ကၟော်ဓရော် ဟွံတီ။

“ကောန်ဗၠာဲ ဗှ်ေပေၚ်အယုက်(၂၀)ယျ သွက်ဂွံသ္ပပယျၚ်ကဵု မိ အခိၚ်စိုပ်ရ” မိဟီုကၠုၚ်ဂှ် အဲဒုၚ်ဏာကအ်ပါၚ်လောဲလောဲရ။ အခိၚ်အဲသ္ပပယျၚ်ဂှ် ပံက်လဝ် Song Box အတိုၚ်မွဲဗ္တံ မွဲတဲလေဝ်ဟွံဒေါံရ။ အခိၚ်ဂှ် သ္ကံရဲပိုယ်တံ မိပ်အိုတ်အစောန်ကီုလေဝ် သွက်ညးအာကူရာဗာ၊ အာကမၠောန်တံ ဗီုလဵုဂွံၜက်အာမွဲဗ္တံဂှ် ညးလေဝ်ဟွံချပ်သွက်ညးတံရ။ အခိုက်ရဲကွာန်ပိုယ်တံ ကၠောန်သ္ပပယျၚ်မ္ဂး စရိတ်သုၚ်အရက်သၟး အိုတ်မံၚ် ကိုဋ်(၂၀)။ စရိတ်အရက်ကဵု ဖာပ်ဗ္စမၞိဟ် အိုတ်ကြပ်တုပ်မံၚ်ရ။ ကမၠောန်ကုသိုလ်ပိုယ်တံဂှ် ဂွံညိဓဝ် ဒးဟီုစရ။ 

အဲဒှ်အာပယျၚ်တုဲ မိတ်သဟာဲအဲတံဂှ် သောဲအာမွဲချိုတ်ခဏ။ “ကောန်သ္ပပယျၚ်မ္ဂး အောန်အိုတ် (၃၀)တ္ရဲဒးသ္ပဏး၊ တၟော်ကဵုသြန်မ္ဂး မွဲတ္ရဲ ၜါကိုဋ်၊ ပ္ရာန်ဟွံစိုပ်ဘာအိုတ်ဏီ၊ ဟွံမိက်ကဵုကောန်စိုပ်သ္ရိဏီ” မိကၠုၚ်ဟီုတုဲ ဒုၚ်ကအ်ပါၚ်ကဵုမိရ။ စှ်ေပိဏ္ဍပါတ်တုဲမ္ဂး ကမၠောန်သွက်ဂွံကၠောန်အောန်မံၚ်တုဲ ကပှ်ရပ်ဂွံလိက်မွဲအုပ်တုဲ ဗှ်တိုန်လိက်မွဲခဏဍောတ် သွက်ဂွံဖအိုတ် အခိၚ်ရ။ လိက်မ္ဂးဂှ် နူကဵုသွဟ်စှ်တန်တုဲ က္ဍုဟ်ဇမၠေံအာလိက် ညိမှ ဟွံမိက်ပံက်ဗဵုဗှ်လိက်ရ။ အခိၚ်ကာလတိုန်တက္ကသိုလ် ဒၞာဲဗှ်လိက်တံဂှ် ဒှ်သွက်ဂွံတက်စဗီုဓါတ်ဓဝ်ရ။ သၟတ်ပိုယ်တ္ရဲဏံဂှ် ကမၠောန်ဇၞော်ကၠောန်မံၚ်ပိသာ်ရ ၁။ ဝေၚ် ဂိမ် ၂။ လံၚ်ပေါဲဗဝ် လတူလပှ်ကျာ ၃။ သုၚ်ဍာ်တၞး ပိသာ်ဏံကိစ္စ တာလျိုၚ်သၟတ်တံ ဇၞော်ကဵုဇြဟတ်ရောၚ်ထေၚ်ကေတ်လဝ်ဗီုဏံရ။ ကၠောန်ကမၠောန်မ္ဂး ဒးတိတ်ဍုၚ်မ္ရးတွဵုပ္ဍဲစိုတ်တေံ စှ်ေမံၚ်စိုတ်ဗီုဏံရ။ 

စပံက်လိက်မွဲတၞး ဂွံဆဵုကေတ်ဂလာန်တၠပညာမွဲ “ဗှ်လိက်လေပ်တုဲ ဟွံဗှ်လိက်ဂှ် တုပ်တဴညံၚ်ရဴ မြကေက်တုဲ ဟွံဗာ်မွဲသာ် စွံလဝ်ရသ္ဂး” အဲဂွံဆဵုကေတ်လိက်မွဲဒၞာဲပၠန်ဂှ် ညးသပ္ပရိုဟ်ကဵု ညးသမၠီု ၜါဏံဗီုလဵုတၞဟ်ခြာရော? ညးသမၠီုတံဂှ် ကသပ်ဟွံခိုဟ်၊ ကၠောန်ကာယ ပါၚ်စိုတ်၊ ခိုဟ်ပရေံလေဝ်ဟွံတီ၊ ၜိုန်ရဆဵုညာတ်မံၚ်တၠပညာကီုလေဝ် ဟွံတီဓရ် ညံၚ်ဇၞော်ဒုၚ်ပုၚ် မုရှ်လေဝ်ဟွံတီမဒှ်ရ။ အခိၚ်ကာလ ပံၚ်မံၚ်ကဵု “ဇၞးပိုန်” ပွိုၚ် (၄)သၞာံဏံ အခိၚ်ကာလ သုၚ်စတုဲရမိပ်တုဲ တ္ရဲယးဂှ် ဒးဖေက်ညးတၞဟ်ဟီုမံၚ်ဇကုတၟာဂလေံရ။ သ္ဘၚ်ဇၞော်မွဲအလန်ဂှ်သုၚ်ဒးဂၠိုၚ်အာတုဲ ဗ္ၜူမံၚ်အဒေါဝ်ပေါဲ အတိုၚ်မွဲကွာန်တီ အာအစှ်ေဇကုအိုတ်ရ။ သုၚ်ဂဥုဲချေံပၠန်လေဝ် ၚုဟ်ကၠုၚ်နူဒၟံၚ်သတိတ်မ္ဂး မတ်ကၠော်၊ စဟွံစှ်ေတုဲ ဒှ်ဓဝိၚ်ညးတၞဟ်တီစုတ်ယျ ဟာ ဖေက်သိက္ခာဟၟဲ ဓဝိၚ်ပၠန်။ ဗက်ဗြဴမ္ဂး ဘဝဗၠာဲမ္ဂး မဒှ်ဒ္ဂေတ်ပတ်ပဳဇေတ်တ်တုဲ ညးဂှ်မွဲလဴစပရောအဲပၠန်ရော ဇၟာပ်ချပ်ဂှ် ဒှ်ဓဝိၚ်တုဲ မွဲတ္ရဲလေဝ်ဟွံမိပ်။ မိပ်မွဲခဏဍောတ်ဂှ် ဒးဒုၚ်ဏာဒးဒိုက်စိုတ်ဂှ် ကၠံဆလ္ရီလက်ဆရ။ ဇကုသၟးဟွံက ကောန်ဟွံစိုပ်သ္ရိတုဲ မိမွဲ ဂလိုၚ်လဵုဒှ်ဓဝိၚ်စံၚ်တံမံၚ်ရောဂှ် အခိၚ်တေံ မွဲလှ်ေလေဝ်ဟွံချပ်ကဵုညးရ။ ညးဟီုဗ္တောန်ဇကုတှ်ေ ထေၚ်မံၚ်ညးတံသ္ပသၞကဵုဇကုဏောၚ် ညာတ်မံၚ်ဗီုဏံရ။ ဂွံအခိၚ်ဂၠိုၚ်ခ္ဍၚ်ဗှ်ကတ်လ္ရတ်လိက်ဂၠိုၚ်တိုန်ခ္ဍၚ်တုဲ စိုတ်ကီု၊ ကာယကီု၊ ဥာဏ်ပညာကီု မြဟ်မြဴ၊ ကေက်သ္ကာတိုန် အလဵုဇကုဇကုတီကေတ်ရ။ အခိၚ်ကိုပ်ကၠာတေံ ညိလေဝ် ဟွံစွံလဝ် ဓရ်ကရုဏာကဵုမိဂှ် အခိၚ်လၟုဟ် ညာတ်ကၠုၚ်ဂုဏ်မိမတုဲ ပ္ဍဲစိုတ်တေံ အောန်စိုတ်ဗွဲမလောန်ရ။ “ညးဟွံဗှ်လိက်တံဂှ် တုပ်တဴညံၚ်ရဴ ညးမတ်ကၠက်က်” တၠပညာတံဂွံဟီု။

အခိၚ်ကာလ တၠဂုဏ် ဗျူဟာချပ်မံၚ်ဂှ်ဟေၚ် သွက်ဂွံရေၚ်တၠုၚ်ပ္ဍဲကမ္မဌာန်ဂှ်တုဲအာတုဲ ကလေၚ်က္ညစဴအာဘာဆုရ။ ပေၚ်မွဲဂိတုတုဲမ္ဂး အဲဂှ်ဒးဖျေံသ္ကုတ်သွာတ်မွဲဍာံဍာံဏောၚ်၊ သ္ကုတ်သွာတ်ဏံယဝ်ရ ဟွံဖျေံပိုတ်တ်သ္ကုတ်တ်မ္ဂး ဂၠံၚ်တရဴဘဝဇကု ကီု မိမ၊မသ ကလောကောဒေံဇကုကီု ဗီုလဵု တဝ်အာမုက်မတ်ကဵုညးတၞဟ်ပၠန်ဂှ် ချပ်အာ က္ဍန်အာရ။

မၞိက်ရတ်

(သၞေဟ်ဗ္ဒဝ်)

(၆၊၁၁၊၂၀၂၁)

==နိဿဲ==
[[ကဏ္ဍ:လိက်ပတ်မန်]]
{{DEFAULTSORT:ပရေံဂှ်ထေၚ်ခိုဟ် ညးသပ္ပရိုဟ်ဂှ်ထေၚ်ဗၠေတ်}}

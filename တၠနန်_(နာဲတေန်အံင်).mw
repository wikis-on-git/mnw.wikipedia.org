'''နာဲတၠနန် (ကော်) နာဲတေန်အံင်''' (၃၁ ဂျူလာင် ၁၉၃၇ – ၁၀ အံက်တဝ်ဗာ ၂၀၂၁) ဝွံ ဒှ်သၟာတဝ်စၞေဟ် သွက်ဗၠးၜးကောန်ဂကူမန် အပ္ဍဲဗွိုင်သၞောဝ်ကီု သီုကဵု ပ္ဍဲတိဗၠးၜး၊ ပ္ဍဲအခိင်မစုတိဂှ် ယိုက်ဂၠေင်လဝ် တာလျိုင် ဥက္ကဋ္ဌ ဗော်ညဳသၟဟ်မန် မဒှ်ဗော်ပရေင်ဍုင်ကွာန်မန် အဓိက ပ္ဍဲဗွိုင်အပ္ဍဲဍုင်ရ။ နာဲတၠနန်ဝွံ ဒှ်ကောန် နာဲအံင်ထောန် ညးမဒှ် ဥက္ကဋ္ဌ ဗော်ပၠတရဴဍုင်မန်တြေံမွဲတုဲ ကမၠောန်ဂကူမန် ဗွဲတၟေင် ပ္ဍဲလပါ်ပေါဲဗတိုက် သွက်အခေါင်အရာဂကူမန်ဂှ် ဂိုတ်ဂစာန် ကၠောန်ကၠုင် နူဘဝသၟတ်ရ။ ဟိုတ်နူ ပရေင်ချဳဓရာင် သွက်အခေါင်ဂကူမန်တုဲ သၞာံ ၁၉၆၂ ဂှ် ညး ဒးဒုင် လွပ် ကုသၟိင်တၠဗၟာတအ်တုဲ ဒးဒုင်ဖျေဟ်ထံင် ပွိုင် ၁၀ သၞာံကီုရ။ သၞာံ ၁၉၈၆ ဂှ် ပ္ကောံဂွံ ညးသၟတ်မန်ဂမၠိုင်တုဲ တိတ်အာ တိဗၠးၜး ဇရေင်ဗော်ဍုင်မန်တၟိ သွက်ဂွံ လုပ်ပေါဲဗတိုက် ကုသၟိင်တၠအဝဵုဗၟာ နကဵုလွဟ်ဂှ် ယိုက်ဂၠေင်ကၠုင် နကဵု တာလျိုင် ကမ္မတဳဗဟဵု၊ ကေင်ကာဗဟဵု၊ ဥက္ကဋ္ဌ ကမ္မတဳဟံင်ပြာ်ညးဍုင်ကွာန်မန်၊ ယိုက်ဂၠေင်ကၠုင် တာလျိုင် ပ္ဍဲဌာနပရေင်ပိုန်ဒြပ်၊ ဌာနပရေင်ဆက်ဆောံဍုင်သအာင်တအ် ဒှ်တမ်ရ။ ကြဴနူ ဗော်ဍုင်မန်တၟိ မကေတ်ဒေါအ်ပန်ပှ်ော ကုအလဵုအသဳပၞာန်ဗၟာတုဲ သၞာံ ၂၀၀၂ ဂှ် ဒေါအ်ဇူ နူတာလျိုင် ဗော်ဍုင်မန်တၟိရ။ ပ္ဍဲအခိင် ဗော်ကောန်ဂကူမန် (MNP) ကဵု ဗော်ဒဳမဵုကရေဇြဳအလုံဒေသရးမန် (AMDP) မပံင်ကောံရေင်သကအ်တုဲ ဒက်ပ္တန် ဗော်ညဳသၟဟ်ဂကူမန် (MUP) ပ္ဍဲသၞာံ ၂၀၁၈ ဂှ် နာဲတၠနန် ဂွံဒုင်ရုဲစှ် နဒဒှ် ဥက္ကဋ္ဌတုဲ ယိုက်ဂၠေင်ကၠုင် သဇိုင်ဝန်ဂှ် စဵုကဵု လအိတ်လမျီုရ။

==ဘဝသၟတ်==
နာဲတၠနန် (ယၟုတမ် နာဲတေန်အံင်) မဒှ်ကောန် နာဲအံင်ထောန်၊ မိအေသိင် ဝွံ ကတဵုဒှ်မၞိဟ် ပ္ဍဲ ဂိတုဂျူလာင် ၃၁၊ ၁၉၃၇ (သက္ကရာဇ် ၁၃၉၉ ဂိတုဒုတိယဒဂိုန် ၉ မမံက်) တ္ၚဲသ္ၚိသဝ် ပ္ဍဲကွာန်ပ္ၚ၊ ပွိုင်ဍုင်ကျာ်ခမဳ၊ ခရိုင်ကျာ်ခမဳ၊ ဗြိတိန်ဗာမာ ရ။ ပၞောဝ်ကဵု ကောဒေအ် သီုဖအိုတ် ၁၂ တၠဂှ် ညးဒှ် ကောန်မရနုက်ကဵုပိ။ အခိင် နာဲတၠနန် မစိုပ်အဝဲ မံင်ဘာဂှ် ဘာတန်မူလဂှ် မံင်ပ္ဍဲကွာန်ပ္ၚတုဲ စတမ်နူ တန်ဒုတိယဂှ် ညးမံင်လဝ် ပ္ဍဲဘာမောရ်တောန်လေန် ယုဒ်သောန် (Morton Lane-Judson School) မဒှ်ဘာဗတောန်လိက် နကဵု ဂကောံပတန်သာသနာသင်ဗလိုက် (လၟုဟ် ဘာတန်သမၠုင်စၟတ်(၆) ဂှ်ရ။ တန်ဒဿမဂှ် တိုန်ပ္ဍဲဘာပုဂ္ဂလိကမွဲ ပ္ဍဲဍုင်လ္ဂုင်တုဲ ဂွံအံင်ကေတ် နူကဵုဘာဂှ်ရ။<ref name=IMNA>{{cite web |url=https://burmese.monnews.org/2021/10/11/မွန်ညီညွတ်ရေးပါတီ-mup-ဥက္က/|title=မွန်ညီညွတ်ရေးပါတီ MUP ဥက္ကဋ္ဌ နိုင်တင်အောင် (ခေါ်) နိုင်တလနွန် (အသက် ၈၅ နှစ်) ကွယ်လွန် |publisher=Open Publishing |date=October 11, 2021 |website=Mon News Agency |access-date=October 11, 2021}}</ref>

သၞာံ ၁၉၄၈ အခိင်ဂကူမန်တအ် မအာတ်မိက် ညံင်ကလိဂွံ ဍုင်မန်ဂှ် နကဵုညးမဂွံအလဵုအသဳဍုင် ဂကူဗၟာတအ် ဟွံပစၟတ်သမ္တီ ကုအခေါင်ဂကူမန်တုဲ ကောန်ဂကူမန်တအ် ဒးရပ်လွဟ်တုဲ တဝ်စၞေဟ်ကၠုင် သွက်အခေါင်ဂကူမန်ဂှ် ညးမဒှ် အပါနာဲတၠနန်၊ နာဲအံင်ထောန် ညးမဒှ် ဒုဥက္ကဋ္ဌ ဗော်သွးမန်ကောန်ဍုင်အရင်လေဝ် ရပ်လွဟ် တဝ်စၞေဟ်ကဵု သၟိင်တၠဗၟာတအ်ရ။ ပ္ဍဲအခိင်ဂှ် နာဲတၠနန် နွံအာယုက် ၁၁ သၞာံဂှ်လေဝ် တိတ်အာတိပၠန်ဂတး ကရောမ်အပါဇကုကီုရ။ ဗွဲကြဴ ဒပ်ပၠန်ဂတးမန် သီုဖအိုတ် ပံင်ပ္ကောံတုဲ ဒက်ပ္တန် ဗော်ပၠတရဴဍုင်မန်ဂှ် နာဲအံင်ထောန် ညးမဒှ် အပါ နာဲတၠနန်တအ် ဂွံဒုင်ရုဲစှ် နဒဒှ် ဥက္ကဋ္ဌဇၞော်ရ။ ကြဴနူ ဗော်ပၠတရဴဍုင်မန် တဝ်စၞေဟ်ဗတိုက် နကဵုလွဟ် ပွိုင် စှ်သၞာံ စှ်ဗြဲတုဲ အလဵုအသဳဖဆပလ တုပ်စိုတ် ညံင်ဂွံဗၟံက်ကဵု တွဵုရးဍုင်မန် ကုဂကူမန်တအ်တုဲ နကဵု ဗော်ပၠတရဴဍုင်မန် လုပ်ကၠုင် ပ္ဍဲဗွိုင်သၞောဝ်ရ။ နာဲအံင်ထောန် ဂွံဒုင်ရုဲစှ် နဒဒှ် ဝန်ဇၞော်မွဲတၠကီုရ။<ref name=IMNA/>

==ဘဝတဝ်စၞေဟ် သွက်ဗၠးၜးဂကူမန်==
သၞာံ ၁၉၆၂ ဂှ် ဂဥုပ်ဗိုလ်ပၞာန်ဗၟာ နေဝေန် သီကေတ်အဝဵုဍုင်ဂှ် နာဲတၠနန် ကရောမ်က္ဍိုပ်သကိုပ်ဂကူမန်တၞဟ် သီုကဵုအပါဇကုဂှ် ဒးဒုင်ပၠုပ်ကြိုင်လဝ် ပ္ဍဲထံင် ပွိုင်စှ်သၞာံတုဲ သၞာံ ၁၉၇၃ ဂိတုဇာန်နဝါရဳ ၂၇ ဂှ် ဂွံတိတ်ဗၠးကၠုင်ရ။ ကြဴနူ မဂွံတိတ်ဗၠး နူထံင်တုဲ ဆက်ယိုက်ဂၠေင်ဒၟံင် ကမၠောန်ပရေင်ဍုင်ကွာန် သွက်ဂကူမန် နကဵုနဲနာနာသာ်ရ။ သၞာံ ၁၉၈၆ ဂှ် ပ္ကောံဂွံ ကွးဘာတက္ကသိုလ် ကေုာံ ကောန်ဂကောံလိက်ပတ်ယေန်သၞာင်မန် ကွာန်ပ္ၚတုဲ သီုဖအိုတ် မၞိဟ် ၃၀ တၠဂှ် တိတ်အာ တိပၠန်ဂတး ဇရေင်ဗော်ဍုင်မန်တၟိရ။ နာဲတၠနန် စိုပ်ဗော်ဍုင်မန်တၟိတုဲ ဂွံခပတိုန် ပ္ဍဲတာလျိုင် ကမ္မတဳဗဟဵု၊ နူဂှ် ပ္ဍဲကဵု ကေင်ကာဗဟဵုတုဲ ပါဲနူ လျိုင်ကေင်ကာဗဟဵုတုဲ ပ္ဍဲဌာနနာနာ ဗီုကဵု ဥက္ကဋ္ဌ ကမ္မတဳဟံင်ပြာ်ဒဒိုက်ညးဍုင်ကွာန်မန်၊ လျိုင်ဌာနပရေင်ပိုန်ဒြပ်၊ လျိုင်ဌာနဆက်ဆောံဍုင်သအာင်တအ် ယိုက်ဂၠေင်လဝ်ရ။<ref name=IMNA/>

ပ္ဍဲသၞာံ အကြာ ၁၉၉၄-၉၅ မဒှ်အခိင် နကဵု အလဵုအသဳပၞာန် (SLORC) မကော်ကၠုင် သွက်ဂွံ တက်ကျာ ပရေင်ၜိုဟ်လလံဂှ် နာဲတၠနန် နဒဒှ် ဒုတိယညးတာလျိုင် ပ္ဍဲကမ္မတဳပညဳပညပ် ပရေင်ၜိုဟ်လလံ ဗော်ဍုင်မန်တၟိဂှ် ဂွံကေတ်လဝ်တာလျိုင်ရ။ ကြဴနူ ဗော်ဍုင်မန်တၟိ ဒေါအ်ပန်ပှ်ော ကုအလဵုအသဳပၞာန်တုဲ စိုပ်သၞာံ ၂၀၀၂ ဂှ် နာဲတၠနန် ဒေါအ်ဇူ နူတာလျိုင် ပ္ဍဲဗော်ဍုင်မန်တၟိရ။<ref name=IMNA/>

သၞာံ ၂၀၁၂ ပ္ဍဲအခိင် အလဵုအသဳ သမ္မတဦးသိန်းစိန် မပ္ညဳပ္ညပ် ပရေင်ၜိုဟ်လလံဂှ်လေဝ် ပ္ဍဲဂကောံရေင်တၠုင် ပရေင်ၜိုဟ်လလံ ကဆံင်တွဵုရး ကုဗော်ဍုင်မန်တၟိဂှ်လေဝ် နာဲတၠနန် ပါလုပ်ရေင်တၠုင်လဝ်ကီုရ။<ref name=IMNA/>

==ဘဝက္ဍိုပ်သကိုပ်ဗော်ပရေင်ဍုင်ကွာန်မန်==


==နိဿဲ==

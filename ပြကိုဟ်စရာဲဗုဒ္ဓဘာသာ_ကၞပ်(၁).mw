ပြကိုဟ်စရာဲဗုဒ္ဓဘာသာ

ညးမချူခၞံ − ကျာ်ဇၞော်အ္စာ မှာထေရ်ပါလိတ  ၊   ဘာဓါတ်ကျာ် ကွာန်ကၟာဝက်ရးဇြာ  ၊    ၂၅၄၈−၁၃၆၆ သၞာံ
[[ဝှာင်:လိက်ပြကိုဟ်.png|thumb|alt=ပြကိုဟ်စရာဲဗုဒ္ဓဘာသာ ၊ တဆိပ်ဂတမုက်]]

[[ဝှာင်:လက္ကရဴ.png|thumb|alt=တဆိပ်လိက်အုပ်လပါ်လက္ကရဴ]]

သွက်ဂကူမည် − မည − မန္ဒ − မန္ဒိုၚ် ဂွံဂိုၚ်သမ္တီကေတ် ဂွံဒ္ဂေတ်မၚ်မွဲ ညးအဲဂွံတီဂုဏ်ရတ်ပိ ကျာ် ဓဝ် သၚ်၊ ဂွံယိုက်ဒိုက်ထံက်ပၚ်သာသနာမာန်တုဲ ကျာ်ဇၞော်အ္စ မှာထေရ်ပါလိတ၊ ဘာဓါတ်ကျာ် ကွာန်ကၟာဝက်ရးဇြာ ချူခၞံလဝ်ပြကိုဟ်မွဲမၞုံယၟု (ပြကိုဟ်စရာဲဗုဒ္ဓဘာသာ) ကၞပ်မွဲဝွံရောၚ် ။

သက္ကရာဇ်သဗ္ဗညု (၂၅၄၈) သၞာံ၊ သက္ကရာဇ်မည်သိုၚ်နန်ပ္တန်ဍုၚ်ဟံသဝတဳ (၁၉၃)သၞာံ။  

သက္ကရာဇ်ဍုၚ်ကၠုၚ်စိုပ် (၁၃၆၆)သၞာံ၊ ဂိတုဖဝ်ရဂိုန်အိုတ်ပ္တိုန်စက်ပ္ဍဵုတက်ပ္တိတ်လၟိဟ်မသုန်ကၠံ(၅၀၀)ကၞပ်ရောၚ်။



==ဂလာန်နိဒါန်==
အခေါၚ်လုပ်ဗုဒ္ဓဘာသာ။   ကျာ်သဗ္ဗညုဂှ်  “ဗုဒ္ဓ” မ္ဂးယၟုရ၊ တဝှ်ဍောၚ်ဓဝ်ကျာ်တြဲဂှ် “ဗုဒ္ဓဘာသာ” မ္ဂးယၟုရ၊ ဝါ − မွဲနဲပၠန် ဂလာန်ကျာ်ဂှ် “ဗုဒ္ဓဘာသာ” မကော်ခဴစရ၊ ညးမတန်တဴဒ္ဂေတ်ဗက် အတိုၚ်ဂလာန်တဝှ်ဍောၚ်ဓဝ်ကျာ်ဂှ် “လုပ်ဗုဒ္ဓဘာသာ” မ္ဂးယၟုရ၊ ဂကူဗုဒ္ဓဘာသာ ကော်ခဴစထိုက်ကြိုက်တန်ဒၟံၚ်ရ၊ ဂကူမည်ပိုဲဂှ် ဒှ်မံၚ်ဂကူဗုဒ္ဓဘာသာကၠာညးအိုတ်တုဲ ဂွံယၟုဂကူဗုဒ္ဓဘာသာဇေတ်ဇေတ်ရ။


ညးနွံပၟိက်ကဵုဒဒှ်ဗုဒ္ဓဘာသာဂှ် , ဟွံသေၚ် − ဒှ်ဒၟံၚ်ဗုဒ္ဓဘာသာဂှ် ဂကူရာမညဂမၠိုၚ် ပရူပရာရတ်ပိမတွံဂး ဗုဒ္ဓရတ် ဓမ္မရတ် သံဃရတ်၊ ရတ်ကျာ်ဓဝ်သၚ် “ဗုဒ္ဓဓမ္မသံဃ”ဂှ် ဒးကၠိုဟ်ခိုဟ်ခိုဟ် ဒးတီချိုတ်ချိုတ်ပၠိုတ်ပၠိုတ်ရ၊ ကၠိုဟ်ခၠၚ်တီဗီုဂှ်တုဲ ဇကုဇကု လျုၚ်ဇြုၚ်သ္ဍိုက်ရတ်ပိကွေံကွေံရဟာ, ပတှ်ေမာန်ဍာံဍာံရဟာ, ဟွံလျုၚ်ဇြုၚ်သ္ဍိုၚ်ဟာ, ပတှ်ေမာန်ဟာ,ဂှ် ထေက်ကဵုဗ္စာရဏာကေတ်ရ၊ ယဝ်ခါရဟွံပတှ်ေမ္ဂး −  ပါၚ်ဂှ်ၜိုန်ရဟီုဒုၚ်လဝ်လုပ်ဗုဒ္ဓဘာသာကီုလေဝ် ဟွံဒှ်လုပ်ဗုဒ္ဓဘာသာဏီရ၊ ယဝ်ရပတှ်ေဍာံမ္ဂး − ဒးဒ္ဂိုန်ဂိုၚ်ကေတ်သရဏဂုဏ် မပ္တံ “ဗုဒ္ဓံသာရဏံဂစ္ဆာမိ”ရ၊ ကာလဂှ် သ္ဂောံဒှ်ညးမလုပ်ဗုဒ္ဓဘာသာ မဍာံစၟတ်ရောၚ်။


ဗုဒ္ဓဘာသာဆက်ဆေန်ကၠုၚ်။ ဂကူမၞိဟ်ဂမၠိုၚ် တန်တဴဒၟံၚ်အလုံဂၠးတိဇၞော်ဝွံ ဘာသာညးကဵုညး ကွေတ်ညးကဵုညး ဆက်ဆေန်ကၠုၚ်နူ − တိဒှ်ဒကှ်တိုန်ရောၚ်ဂှ် ညးမွဲလေဝ် ဟွံဂံၚ်ကယျာန်စာန်စး တးပါဲဂၠာဲပ္တိုန်ဒုဟ်ရ၊ ဆဂးဂှ် − ယဝ်ရဇွိတ်သပေါတ် စံၜတ်ပိုက်တံဂၠာဲရိုဟ် − ရိုဟ်ကၞက်ဗုဒ္ဓဘာသာမ္ဂး ဆက်ဆေန်ပြာကတ်ကၠုၚ်နူဟာသက္ကရာဇ် (၁၀၃)သၞာံ ပယာံကာလကျာ်တြဲပိုဲဂေါတမကတဵုဒှ်ကျာ် ဂိတုပသာ်ပေၚ် တ္ၚဲဗုဒ္ဓဝါတေံ သ္ဂောံတီညာတ်ကေတ်ဝၚ်ကျာ်မာန်ရ။


လက်ထက်ကျာ်တြဲဝွံဂှ် ဒှ်ခေတ်ဗုဒ္ဓဘာသာကြပ်အိုတ်တုဲ မဒးစၞောန်ထ္ၜးကဵုသက်သဳသာဓကရ၊ အတိုၚ်ဗုဒ္ဓဝၚ်, ရာဇာဝၚ်,  မဟာဝၚ်ဟီုဂးပစၟတ်သမ္တီလဝ်ဗုဒ္ဓဘာသာ, ဟွံသေၚ်သာ်ဂှ် “ဗုဒ္ဓဘာသာ” ပြာကတ်ဆက်ဆေန်ကၠုၚ် နူလက်ထက်ကျာ်တြဲနာဲပိုဲဂေါတမတေံရ၊ ဒဒှ်မၞိဟ်ဂမၠိုၚ် (ကြဴနူဂကူမည်ဂမၠိုၚ်) မၞိဟ်လုပ်ဗုဒ္ဓဘာသာဂမၠိုၚ် ဂၠိုၚ်ဂၠၚ်ကွေံကွေံတုဲ ပ္တေံကွေတ်ကျာ်ပြဲပြဲ ဒုၚ်တဲမာန်ဖအိုတ်ရောၚ်ဂှ် မစှ်ေစိုတ်ရ။


ဂကူမည်ပိုဲ ပ္တေဟ်ဗိုန်မွဲဒၞာဲဂှ် သာ်ဝွံရ။  ပၞောဝ်ကျာ်ဂမၠိုၚ်မသုန်ဇကု ကတဵုဒှ်ကျာ်ပ္ဍဲဘဒ္ဒကဝ်ဝွံ  ကျာ်တြဲကကုသန်မွဲဇကုဂှ် ကတဵုဒှ်ကျာ်ကၠာအိုတ်ရ၊ ကျာ်တြဲဂှ် ဒှ်မည်ဇေတ်ဇေတ်တုဲ ဂကူမည်ပိုဲဂှ် ဒှ်ဂကူဗုဒ္ဓဘာသာ နူတံကဝ်ဝွံရောၚ်၊ နူကျာ်တြဲကကုသန်ဆက်ကၠုက်စဵုကဵုစိုပ်ကျာ်တြဲဂေါတမ − မရနုက်ကဵုပန်ဇကုဏံရ၊ ဂကူရာမညပိုဲဂှ် ဒှ်ဒၟံၚ်ဂကူဗုဒ္ဓဘာသာတုဲတုဲရောၚ်ဂှ်  “ရာဇာဝၚ်ဗုဒ္ဓဝၚ်ပါၚ်တိုက်” သၟူဇြိုက်ဒၟံၚ်အလုံဂကူမည်မွဲရ၊ ဟိုတ်ဂ်ှရ − ဂကူမည်ပိုဲ ပ္တေဟ်ဗိုန်မွဲဒၞာဲ ဂၠာဲသ္ၚဳရံၚ်ဝၚ်အတိက် မဂၠိုၚ်သ္ၚောဲတေံတုဲ ပတှ်ေစထိုက်ကြိုက်ဗွဲမလောန်ရောၚ်။


ဒၞာဲကျာ်ကတဵုဒှ်ပ္ဍဲဒေါဝ်ပၞေဟ်တိမဇ္ဇျိမဒေသ (ဍုၚ်ဂလာအိန္ဒိယ) လၟုဟ်ဂှ် ပ္ဍဲအခိၚ်ကျာ်ဒှ်တေံ ဂကူဗုဒ္ဓဘာသာဖအိုတ်ဟွံသေၚ်ရ၊ ဂကူမၞုံကဵုကွေတ်မ္ၚးသာသနာ ဂၠိုၚ်ကွေံကွေံရ၊ ကျာ်ဒှ်တုဲဟေၚ် တၞောဝ်ဒတောတ်သၟိၚ်သာကျဝၚ် − တၞောဝ်ဒတောဝ်ကျာ် ဒးပြာ်ဒးဟံၚ် ဒးတွံကွေံကွေံတုဲ ဗွဲကြဴ လုပ်ဗုဒ္ဓဘာသာအိုတ်ရ၊ နူဂှ်မွဲအဆက်ဓဝ် ကၠောံစိုပ်ကၠုၚ်ဂကူမည်ပိုဲရ၊ ဂကူမည်ပိုဲဂှ် ဟီုမွဲနဲပၠန် − ဒှ်ဂကူဗုဒ္ဓဘာသာ ကၠာနူဂကူဂလာ ဂကူသာကျဝၚ် ထုက်ထက်ဏီရောၚ်။


ဗုဒ္ဓဘာသာ ဂွံလုပ်စိုပ်ကၠုၚ်တွဵုရးဍုၚ်မည်ဗၟာံဏံဂှ် ကၠုၚ်ကေတ်အလဵုအလဵုဟွံသေၚ်၊  မၞိဟ်ဟေၚ် ဒးကေတ်နၚ်ရေၚ်တၠုၚ်ဗစိုပ်နၚ်ရ၊ မၞိဟ်ဂှ်လေဝ် − ယဝ်ရဟီုကဵုဂကူမ္ဂး “ဂကူမည်”ဟေၚ် ဒှ်တၞံတံမူလကိုပ်ကၠာအိုတ်ရ၊ ပၞောဝ်ဂကူဂမၠိုၚ်နွံပ္ဍဲဂၠးတိဍုၚ်ပိုဲဂှ် ဂကူမည်ဂှ် ဒှ်မဗဳဇ (မဗိဇ္ဇ) ဂကူဗုဒ္ဓဘာသာကၠာညးအိုတ်၊ ဗစိုပ်နၚ်ဗုဒ္ဓဘာသာ တွဵုရးဍုၚ်မည်ကၠာအိုတ်တုဲ လုကဴသၞာံမလံလဂှ် စိုပ်အာသ္ကေံတဲဂကူဗၟာကဵုဂကူညးတၞဟ်သ္အာၚ်ရ။


ထေရဝါဒကွေတ်ဗုဒ္ဓဘာသာ သ္ဂောံစိုပ်အာတဲဂကူဗၟာဂှ် ဂွံဂွံကဵုဝၚ်မည်ဝၚ်ဗၟာ − ဒးပၠံၚ်ဗတိုက်ကေတ်ဏာနူဍုၚ်သုဝဏ္ဏဘုံ ပ္ဍဲသက္ကရာဇ်သာသနာ လ္ၚီတြဴကၠံမွဲ (၁၆၀၁) သၞာံ၊  သက္ကရာဇ်ဍုၚ် ပန်ကၠံစှ်ဒစိတ်(၄၁၉)သၞာံ၊ ဂိတုဇှ်ေ စှ်မွဲမံက် တ္ၚဲစန် ၊ ပ္ဍဲဗေသာခနက်သတ်ဨကရာဇ်မည်မနုဟဝ်, မနောဟရိရာဇာ၊   သၟိၚ်ဗၟာမၞုံယၟု − အနဝ်ရထာ  တၠညးဍုၚ်ဗကာံ၊ ပလီုပလာ်ထောံသာသနာဍုၚ်မည်တုဲ သာသနာစိုပ်အာဍုၚ်ဗၟာတေံရောၚ်။


ဒဒှ်ရဂကူမည် ဂွံညာတ်ဂွံဆဵု ဂွံဗဵုလ္ၚောဝ်ကျာ်ကၠာအိုတ်, ဂွံကဵုဒါန်ကုကျာ်ကၠာအိုတ်,  ဂွံဒှ်ဥပး “ဒွေဝါစိကသရဏ”ကၠာအိုတ်,  ဂွံဒ္ဂိုန်ဂိုၚ်ကေတ်သဳလကျာ်ကဵုဓဝ်ကၠာအိုတ်, ဂွံကလၚ်ပၚ်မှိၚ်ဓဝ်ကျာ်ကၠာအိုတ်၊  ဂွံဓါတ်သော်ဂမျိုၚ်ဒ္စါံတၞုၚ်ကၠာအိုတ်၊ ကၠာအိုတ်ဂမၠိုၚ်တံဂှ် ကာလကျာ်တြဲကတဵုဒှ်ကျာ်သၟဝ်တၞံဇြဲဗောဓိ လ္တူပလ္လၚ်ပၞၚ်ရတ်မပြဲတုဲ ဃောတန်တဴဒၟံၚ်သၟဝ်တၞံဗပိုန် “ရာဇာယတနသတ္တာဟ” မ္ဂးယၟုရ။


ပ္ဍဲအခိၚ်ဂှ် ကောန်ဗၞိက်မည်ၜါကောကဵုဒေံ မၞုံယၟု တပူတဗဝ်၊ ကျာ်ခုတ်ကဵုယၟု “တပုဿကဵုဘလ္လိက” နူတွဵုရးဥက္ကလာပဇနးပိုတ် လက်ထက်ဨကရာဇ်မည်ဥက္ကလာပရာဇာ, ကော်ခဴစတိဂုမ္ဗ, သိၚ်္ဂုတ္တရ, သိၚ်္ဃတ္တရ − ဍုၚ်လ္ဂုၚ် အာသွံဗၞိက်နကဵုဂၠုၚ်က္ၜၚ် သီုကဵုဗော်သွးဂမၠိုၚ်မသုန်ကၠံရ၊ ပ္ဍိုက်ဏာအပေါတ်နူသၞေဟ်နကဵုကွဳစောတ် (ကွဳဍောတ်ဍောတ်မသုန်ကၠံ)ဖ္ဍိုက်တုဲ စိုပ်အာဒၞာဲကျာ်၎ှ် ကြဳဇှ်မိဒေဝတဴဗြဴ ကေၚ်ဒှ်လဝ်မိပ္ဍဲဘဝကိုပ်ကၠာတေံ ပ္ညုၚ်ထ္ၜးဏာရ။


ဃောကျာ်တြဲလုပ်စ − ဖလသမာပတ် သၟဝ်တၞံဗပိုန် ချိုန်သ္ဂောံစိုပ် ဖျေံက္ဍိုပ်ပၚ်တဲဗွဲမရှ်ေသှ်ေရဴဂဴတုဲ ဗ္ဂိန်ကဵုဒါန်ကွာၚ်ဗ္ကမြဳသာဲ ကုကျာ်သဗ္ဗညုရ၊ သက္ကရာဇ်ဂိတုတ္ၚဲစိုပ်ဍုၚ်မဇ္ဇျိမဒေသကီု ဂွံနၚ်ဓါတ်သော်ဂမျိုၚ်ဒ္စါံတၞုၚ်ကီုဂှ် ပ္ဍဲမဟာသက္ကရာဇ် ကၠံပိ(၁၀၃)သၞာံ၊ ဂိတုဒ္ဂိုန်မသုန်မံက် တ္ၚဲဗုဒ္ဓဝါ − ဣၚုဟ် ရာဇာဝၚ်မည် ဝၚ်ဓါတ်ကျာ်လ္ဂုၚ် ပ္ညုၚ်ထ္ၜးသ္ဂးလဝ်ရောၚ် ။



#'''(ကောန်ဗၞိက်မည်ညးၜါ ဂွံဏာအာဲတၟာဲလောကုတ္တဵု)'''
ပၞောဝ်ကဵုကောဒေံညးၜါ တပုဿဂှ် ဂွံမိၚ်တဝှ်ဓဝ်ကျာ်သဗ္ဗညုတုဲ ကလိဂွံဒဒှ်သောတာပန် တန်တဴပ္ဍဲပူဂဵအရဳ ကြဳအာနူကိလေသ−ရ။  ဘလ္လိကဂှ် ကလိဂွံအရဟတ္တမဂ် အရတ္တဖဵု ကတဵုဒှ်ပူဂဵုတၠအရှန်မပြဲ ပ္ဍဲသာသနာကျာ်ရ၊ ကလိဂွံဒဒှ်ခၟဳမပြဲ ပ္ဍဲသာသနာကျာ်တုဲ လုပ်လၟိဟ်ကွးသာဝကထေရအပဒါန်ရောၚ်။


'''(ပွံက်ထေရဂါထာ − ၁/၆၀၊ ရံၚ်အဋ္ဌကထာညိ)'''

ကောန်ဗၞိက်ညးၜါကဵုဒါန်တုဲ ကျာ်တြဲကဵုဓါတ်သော်ကီု၊ ကဵုဓါတ်သော်ဗၞတ်မွဲကေံကီု၊ ဗၞတ်ဒ္စါံတၞုၚ်ကီု၊ ကဵုတဆိပ်ကြာဨတဒဂ်ကီုဂှ် တဝှ်သာဓကပါဋ္ဌ် ညာတ်ပ္ဍဲပါဠိသာ်ဝွံရောၚ် ။


(က) “အထဘဂဝါသဳသံပရာမသိ၊  ကေသာဟတ္ထေလဂ္ဂိံသု၊ တေတေသံအဒါသိ၊ ဣမေတုမှေပရိဟရထာတိ” ဣဝွံ ကၠုၚ်နူပ္ဍဲအဋ္ဌကထာဝိနယ်မှာဝဝ် − မဟာဝါရာဇာယ  
*'''(အ္စာသၠပတ်မည်တြေံ ညးချူစအခဝ် − ဖဵု − သဵု − မက် − တဵု − သၞာ − ပ္တေါံ − ဒၠောံ  ဒှ်တံရ)'''။


တနကထာ။  (လၟိဟ်ဓါတ်သော် ဟွံမံက်ပြာကတ်၊ ရံၚ်ကဵု − ကေသာသဒ္ဒါဗဟုဝစ်တုဲ ဂၠိုၚ်လ္တူဂၠိုၚ်ရ)။

(ခ) '''“တပုဿဘလ္လိကာနံဒွေဘာတိကာနံမုဋ္ဌိကေသာဓာတုယောဒတွာ”''' ဣဝွံ ကၠုၚ်ပ္ဍဲအဋ္ဌကထာ အနာဂတဝၚ် (ကဵုဓာတ်သော်လၟိဟ်ဗၞတ်မွဲကေံ) ။

(ဂ) '''“သတ္ထာဒက္ခိဏေနဟတ္ထေနသဳသံပရာမသိတွာဒိန္နမ္ပိဇနာနံအဋ္ဌကေသဓာတုယောအဒါသိ”''' ဣဝွံ ကၠုၚ်ပ္ဍဲအဋ္ဌကထာအၚ်္ဂုတ္တရနိကာယ်ဨကနိပါတ် ဨတဒဂ္ဂဝဂ်တပုဿဘလ္လိကဝတ္ထု။  (ကဵုဓာတ်သော်ဒ္စါံတၞုၚ် ပ္ညုၚ်ထ္ၜးလဝ်ရ၊ ဒၞာဲနွံပၟိက်ဂှ် ဂိုၚ်ကေတ်အိုတ်ညိ) ။



# '''ယၟုတဆိပ်ကြာကောန်ဗၞိက်မည်ၜါ'''
(ဃ) '''“ဨတဒဂ္ဂံဘိက္ခဝေမမသာဝကာနံဥပါသကာနံ ပဋ္ဌမံသရဏံဂစ္ဆန္တာနံယဒိဒံတပုဿဘလ္လိကာဝါဏိဇာ”''' ဣဝွံ ကၠုၚ်ပ္ဍဲပါဠိအၚ်္ဂုတ္တရနိကာယ် ဨတဒဂ္ဂဝဂ်၊ ပ္ဍဲပါဠိမိနယ်မှာဝဝ် − မဟာဝါလေဝ်နွံ ။


#(အရထဗွဲလၟေၚ်ဂၞန်)
(က) အထ, ပ္ဍဲ −  ကာလကျာ်တြဲ မသ္ပဒတဴသၟဝ်တၞံဗပိုန်ဂှ်။    ဘဂဝါ၊ ၚ် − ကျာ်မၞုံကုပိုန်တြဴပြကာ။  သဳလံ၊ န် − ကၞိပ်မပြဲအဝဲမသၠုၚ်အိုတ်။ ပရာမသိ၊ စိုန် − ဂၠာံဇွိတ်သပေါတ်ရ။ အထ၊   ပ္ဍဲကာလဂှ်။  ကေသာ၊ ၚ် − သော်ဂမၠိုၚ် သာ်ဒမျိုၚ်လမ္စံက်ခြက်။ ဟတ္ထေ၊ ပ္ဍဲ − တဲပုၚ်။   လဂ္ဂိံသု၊ စိုန် − ခက်ဗာန်ဒၟံၚ်အိုတ်ရ။  တေ၊ န် − ဓာတ်သော်ကၞိပ်ဂမၠိုၚ်ဂှ်။ တေသံ၊ ကု − တပုဿကဵုဘလ္လိကဂမၠိုၚ်ဂှ်။  အဒါသိ၊ စိုန် − ဒုၚ်ကဵုရ။  တုမှေ၊ ၚ် − မၞးတံညးဂမၠိုၚ်။  ဣမေ၊ န် − ဓာတ်သော်အဲကျာ်ဂမၠိုၚ်ဝွံ။  ပရိဟရထ၊ သြဝ် − ရေၚ်တၠုၚ်ဒုၚ်ဖျဴဏာအိုတ်ညိ။ ဣတိ၊ ရဴဝွံ မသ္ဂးတဴရောာၚ်။


(ခ) ခွေဘာတိကာနံ၊ ဍေံ − မဒှ်ကောကဵုဒေံညးၜါအိုတ်။  တပုဿဘလ္လိကနံ၊ ကု − တပုဿက၆ုဘလ္လိကဂမၠိုၚ်။  မုဋ္ဌိကေသာဓာတုယော၊ န် − ဓာတ်သော်ဗၞတ်မွဲကေံဂမၠိုၚ်။  ဒတွာ၊ ကဵုတုဲ။   (ပရိဟရထ၊  သြဝ် − ရေၚ်တၠုၚ်ဖျဴဏာအိုတ်ညိ) ။


(ဂ) သတ္ထာ၊ ၚ် − ကျာ်တြဲ။ ဒက္ခိဏေနဟတ္ထေန၊ န −ကဵုတဲသတုံ (တဲပုၚ်) သဳသံ၊ န် − ကၞိပ်မပြဲအဝဲမသၠုၚ်အိုတ်။  ပရာမသိတွ၊ ဂၠာံဇွိတ်သပေါတ်တုဲ။  ဒွိန္နမ္ပိဇနာနံ၊ ကု − ညးဂမၠိုၚ်ၜါ တပုဿကဵုဘလ္လိကကီုလေဝ်။  အဋ္ဌကေသဓာတုယော၊ န် − ဓာတ်သော်ဂမၠိုၚ်သာ်ဒမျိုၚ်ဒ္စါံတၞုၚ်။  အဒါသိ၊ စိုန် − ဒုၚ်ကဵုရ။


(ဃ) ဘိက္ခဝေ၊ ယွံ − ကောန်အဲသ္ဍိုက်တံ။  မမ၊  ဒဒက် − တဴကဵုအဲကျာ်။  ပဋ္ဌမံ၊ ဗွဲကိုပ်ကၠာ, နူဘာသာဂကူညးတၞဟ်။  သရဏံ၊ န် − ကျာ်ကဵုဓဝ်အံသဝ်ဒိုဟ်စှ်, မဒှ်အရာသၠဲလၜေါ်ဇၞော်ကဵုဗဒဗဒါဲ,  ပါဲကၠေံဒဒိုက်ရေၚ်တၠုၚ်ကဵုတသိုက်အိုတ်သီုမွဲကီုဟွံသှ်ေ။


ဂစ္ဆန္တာနံ၊ ဍေံ − မပြာပ်အာစိုပ်အိုတ်။ သာဝကာနံ၊ ဍေံ − မဒှ်ကွးပရဲပြဲနူညးအိုတ်။  ဥပါသကာနံ၊ ပၞောဝ် − ဥပးတြုံဂမၠိုၚ်။   တပုဿဘလ္လိကာ၊ ဍေံ − မၞုံယၟုတပုဿကဵုဘလ္လိကအိုတ်။  (တပူကဵုတဗဝ်အိုတ်)၊ ယဒိဒံယေဣမေဝါဏိဇာ၊ ယြဴ − ၚ် ကောန်ဗၞိက်မည်ညးၜါကောကဵုဒေံဂမၠိုၚ်။ သန္တိ၊ ပ္ဍံ − နွံအိုတ်ရ။  ဨတံ − ဨတေဝါဏိဇာ၊  ၚ် − ကောန်ဗၞိက်မည်ဂမၠိုၚ်ဂှ် ။  အဂ္ဂံ − အဂ္ဂါ၊ စိုန် − ပြဲအိုတ်ရောၚ်။  (ဣဝွံ တဝှ်ကျာ်ကဵုလဝ်တဆိပ်ကြာပ္ဍြဘာဇေတဝန်ဂတ သၚ်အရဳခၟဳတၠအရှန်ဂမၠိုၚ်ရောၚ်)။


ထံက်ရံၚ်ကဵုဂလာန်ပါဠိ ကေုာံ အဋ္ဌကထာဂမၠိုၚ်တုဲ ဒဒှ်ရကွေတ်ဗုဒ္ဓဘာသာကဵုသာသနာဂွံဆက်ဆေန်ကၠုၚ်,  ဂွံကၠုၚ်စိုပ်တွဵုရးဍုၚ်မည် “ဥက္ကလာပဇနးပိုဒ်” ဍုၚ်လ္ဂုၚ်ဍုၚ်မည် − တွဵုရးဂၠးတိဂကူရာမညပိုဲဂှ် ကောန်ဗၞိက်မည်ညးၜါကောကဵုဒေံ တပူကဵုတဗဝ် မစိုန်ဒှ်တဴကောန်ညးမၞုံယၟု − နာဲသ္ဍဴပိုန်, မိထဝ်လ − မာံတပူမာံတဗဝ် ဂွံနၚ်ဗွဲကိုပ်ကၠာ ဂွံနၚ်ဒုၚ်တဲအာဲတၟာဲသာသနာဗုဒ္ဓဘာသာ ကၠာနူဂကူညးတၞဟ်အိုတ်ရ။


တံက်ကဵုသာဓကပါဠိ  ညာတ်ကဵုတဝှ်ကျာ်ခိုၚ်ခိုၚ်ကၠိုက်ကၠိုက်တုဲ ညးလဵုမွဲလေဝ် ဟွံဂံၚ်တးပါဲကၠေံရ၊ သက်သဳခိုၚ်လ္တူခိုၚ် ခိုၚ်လ္တူနူဏံဂှ် သွက်ဂွံထ္ၜးဟွံမွဲလးလးရောၚ်။ ဟိုတ်ဒှ်သာ်ဂှ်ရ − ပၞောဝ်ကဵုဂကူဂမၠိုၚ်ကၠံမွဲဘာသာဂှ် ဂကူမည်ပိုဲမွဲဟေၚ် မဒှ်ဂကူတၟေၚ်ဂကူပရဲ ဂွံဆဵုကျာ်တြဲကၠာအိုတ်, ဂွံတဆိပ်ကြာ တဆိပ်ပတြာကၠာအိုတ်ဒှ်တံတုဲ ဂကူမည်မွဲဂကူဓဝ်ဟေၚ် ဂွံရေၚ်တၠုၚ်ဒုၚ်ဖျဴနၚ်ဗုဒ္ဓဘာသာကၠာအိုတ်၊ ဗုဒ္ဓဘာသာကဵုသာသနာ ဆက်ဆေန်ကၠုၚ်နူဂကူမည်ကၠာအိုတ် ဖျေံလဝ်ကိုန်ဂစိုတ်ပိုတ်ပိုတ်သ္ကုတ်သ္ကုတ်အိုတ်ညိ။


# '''ဗုဒ္ဓဘာသာမ္ဂးဂှ်'''
ပညာဗုဒ္ဓဘာသာ,  သဒ္ဓါဗုဒ္ဓဘာသာ ဣဝွံ ဒှ်ၜါဂကူရ၊ ပၞောဝ်ၜါဂကူဂှ် ပူဂဵုမစိုန်သ္ကီုကဵုညာန်(ဏ်) မဒှ်ပညာဗုဒ္ဓဘာသာဝွံ ပ္ဍဲအရာရှ်ေသှ်ေရဴဂဴပူဇဴကျာ်ဂှ် ညံၚ်ရဴကျာ်ဂမျိုၚ်ကီု ပ္တန်လဝ်စိုတ်မာန် လျုၚ်လဝ်စိုတ်မာန်ဟွံသေၚ်ဏီ၊ စေတဳရုပ်စၞးကျာ် နွံကဵုထဝ်ဂေါဝ်ဆာဲလေဝ်ကဵုဒှ်၊ ဟၟဲကဵုထဝ်ဟွံဂေါဝ်ဆာဲလေဝ်ကဵုဒှ်၊  သဒ္ဓါစေတနာတုပ်သၟဟ်သီုမြဟ်မြဴမှောဝ်ဇဴသ္ဍိုက်မၠိုက်ရှ်ေသှ်ရဴဂဴ ပူဇဴအာမာန်ရ။

*'''(ဣတပူဣတဗဝ်လေဝ်ဂး ။  အ္စာသၠပတ်မည် ကျာ်ဇၞော်အစွောံ)'''


ပ္ဍဲအရာရှ်ေသှ်ေရဴဂဴ ပူဇဴသၚ်လေတ် ၜိုန်ခမဳပုထုဇန် ညံၚ်ရဴခမဳသာမဏဳပိုဲညာတ်ဒၟံၚ်လၟုဟ်ဝွံ စဵုကဵုစိုပ်အရဳယသၚ် လျုၚ်ဏာစိုတ်မာန်တုဲ သီုကဵုမြဟ်မြဴမှောဝ်ဇဴသ္ဍိုက်မၠိုက်ရှ်ေသှ်ေရဴဂဴ ပူဇဴကဵုဒါန်မာန်ရ၊ စပ်ကဵုရတ်ပိတုဲ လမျီုဇကုလေဝ်သၠးမာန်ရ၊ ဣဝွံ − ဗီုရဲပညာဗုဒ္ဓဘာသာ သ္ဍိုက်မၠိုက်ရတ်ပိရောၚ် ။

*'''(ညာန်ပညာအာဂတပၠတြဴ ကော်ခဴစပညာဗုဒ္ဓဘာသာစၟတ်ရောၚ်)'''


#'''သဒ္ဓါဗုဒ္ဓဘာသာမ္ဂးဂှ်'''
ဒးကီုဗၠေတ်ကီု ခိုဟ်ကီုဟွံခိုဟ်ကီု (ပရေံကီု) ပါ်ပရံဟွံဒးရ၊ ညးဟီုခိုဟ်မ္ဂး ပတှ်ေညးတၞဟ်တုဲ သ္ပဗက်ရ၊ မွဲသာ်ပၠန်− မိမဇကုဒှ်ဒၟံၚ်ဗုဒ္ဓဘာသာတုဲ ဒ္ဂေတ်ဗက်အာပဝေဏဳမိမတုဲ  ဒှ်အာဗုဒ္ဓဘာသာရ၊ ပူဂဵုမဒှ်ဒၟံၚ်သဒ္ဓါဗုဒ္ဓဘာသာ ညံၚ်မဟီုကၠုၚ်တုဲဝွံဂှ် အခါကာလရှ်ေသှ်ေရဴဂဴ ပူဇဴရတ်ပိမ္ဂး စိုတ်သဒ္ဓါစေတနာဂွံစိုပ်အာကျာ်ဓဝ်သၚ် ဟွံလောဲသွာရ။


ရှ်ေသှ်ေရဴဂဴပူဇဴကျာ်မ္ဂး ဆၜိုတ်ကျာ်စေတဳကျာ်ပပဋိမာရုပ်ဇကုညာတ်ဒၟံၚ်လၟုဟ်ဝွံရ − ပ္တန်လဝ်စိုတ်မာန်၊  စဵုကဵုစိုပ်ကျာ်ဂမျိုၚ် မဍိုက်ပေၚ်ကဵုဂုဏ်ဒ္စိတ်သာ် မပ္တံကဵု “အရဟံ”ဂှ်  လျုၚ်ဏာစိုတ်ဟွံမာန်၊ ဆဂှ်ဟွံသေၚ်ဏီ၊ စေတဳ,  ကျာ်ပိဋိမာရုပ်  မၞုံကဵုထဝ်မဂေါဝ်ဆာဲတံဂှ် လျုၚ်သ္ဍိုက်ဂၠိုၚ်နူကဵုစေတဳကျာ်ပဋိမာရုပ်ဟၟဲကဵုထဝ်ဟွံဂေါဝ်ဆာဲတံဂှ်ရ၊  ဣဝွံ  ဗီုရဲသဒ္ဓါဗုဒ္ဓဘာသာ လျုၚ်သ္ဍိုက်ပ္ဍဲကျာ်ရောၚ်။


(ရန်ကဵုရဲသဒ္ဓါဗုဒ္ဓဘာသာ ကုသဵုဂွံဂၠိုၚ်တုဲ ပ္ဍဲဍုၚ်ကွာန်ဋ္ဌာန်ဒေသဇကု စေတဳညံၚ်ဂွံလံက်ထဝ်ပဋိမာရုပ် ညံၚ်ဂွံဂေါဝ်ဆာဲ − ညံၚ်ဂွံဆာဲဂေါဝ် ညးလ္ၚောဝ်ဂွံဂၠိုၚ်ဂှ်  ကၠေံစိုတ်လွဳအိုတ်ညိ) ။


ပူဂဵုသဒ္ဓါဗုဒ္ဓဘာသာတံဂှ် ပ္ဍဲအရာရှ်ေသှ်ရဴဂဴ ပူဇဴဓဝ်လေဝ် ဆၜိုတ်ဓမ္မစေတဳညာတ်ဒၟံၚ်လၟုဟ်၊ ဆၜိုတ်ဓဝ်အ္စာတံတွံဒၟံၚ်လၟုဟ်ဝွံရ − ပ္တန်လဝ်စိုတ်မာန်၊  စဵုကဵုစိုပ်ဓဝ်လောကုတ္တဵုမဂ်ဖဵုနိဗ္ဗာန်ဂှ် လျုၚ်ဏာစိုတ်ဟွံမာန်ရ။


ပ္ဍဲအရာရှ်ေသှ်ေရဴဂဴ ပူဇဴသၚ်လေဝ် ဆၜိုတ်ခမဳသာမဏဳ ညာတ်ဒၟံၚ်လၟုဟ်ဝွံရ− ပ္တန်လဝ်စိုတ်မာန်၊  စဵုကဵုစိုပ်ပူဂဵုအရဳ − သၚ်အရဳ − မဍိုက်ပေၚ်ကဵုဂုန်ဒ္စိတ်သာ် မပ္တံ “သုပ္ပဋိပန္နဂုန်”ဂှ် လျုၚ်ဏာစိုတ်ဟွံမာန်ရ၊ ဆဂှ်ဟွံသေၚ်ဏီ၊   ပ္ဍဲဂမဳသာမဏဳသၟတ်တံဂှ် ဓဝ်ဂါရဝဂှ်ေသှ်ေရဴဂဴလေဝ် အောန်အာရ၊ ဣဝွံ − ဗီုရဲသဒ္ဓါဗုဒ္ဓဘာသာ လျုၚ်သ္ဍိုက်ပ္ဍဲသၚ်ရောၚ်။


ပူဂဵုမဒှ်ဒၟံၚ်သဒ္ဓါဗုဒ္ဓဘာသာ အတိုၚ်မဟီုကၠုၚ်တုဲဝွံဂှ် ပ္ဍဲအရာမရှ်ေသှ်ေရဴဂဴပူဇဴရတ်ပိလေဝ် ဖဵုဂွံဇၞော်တုဲ ပြဲကွေံကွေံ ဟွံမိက်ဒှ်ရ၊ ဆၜိုတ်ထေက်တန်ကလိဂွံကီုရ၊ ဆၜိုတ်ဖဵုအောန်ဟွံသေၚ်ဏီ၊ လဆောဝ်ကွေတ်ဂတးကွေတ်မှာမိစ္ဆာဒိဋ္ဌိလေဝ် ဒှ်အာမာန်ရောၚ်။

*'''(သဒ္ဓါအာဂတပၠတြဴ ကော်ခဴစသဒ္ဓါဗုဒ္ဓဘာသာစၟတ်တုဲ ညာဏ်ကဵုသဒ္ဓါဒှ်ပြောဲဇွာအပၠိတ် စိုပ်လ္အိတ်ရောၚ်။)'''

==သရဏဂုန်သဳလဍုန်ဟွံဒးစှ်ေအပါယ်==
“ဗုဒ္ဓသရဏံဂစ္ဆာမိ” အဲပြာပ်အာသဳကၠဳခစကျာ်  “ဓမ္မံသရဏံဂစ္ဆာမိ” အဲပြာပ်အာသဳကၠဳခစဓဝ်၊ “သံဃံသရဏံဂစ္ဆာမိ”  အဲပြာပ်အာသဳကၠဳခစၚ်၊ ပြာပ်အာသဳကၠဳခစရတ်ပိကျာ်ဓဝ်သၚ်ဂှ်   “သရဏဂုန်” မ္ဂးယၟုရ၊ မၚ်မွဲထိၚ်ဒက်လဝ်ကာယပါၚ်ဂှ် “သဳလ”မ္ဂးယၟုရ၊ သဳမသုန်သီုဒ္စါံဒှ်တံ ဂွံမၚ်မွဲလဝ်တုဲ သရဏဂုန်သဳလဍုန်ကၠုၚ်ရ။  ပူဂဵုမၞုံကဵုသရဏဂုန်သဳလဍုၚ်ကၠုၚ်တံဂှ် ချိုတ်ဗၠးအပါယ်ပန်ရ။


အယာံမာတ်ဂွံပတှ်ေလျုၚ်ဇြုၚ်သ္ဍိုက်ကျာ်,   သ္ဍိုက်မၠိုက်ကျာ်  ပါ်ကန်စိုပ်သွဝ်တြၚ်အပါယ်ဒဝ်မာန်ဏီရ၊  ဍိုက်ပေၚ်ကဵုလျုၚ်ဇြုၚ်သ္ဍိုက ဟဂွံချဳဂရိုက်အာပ္ဍဲကျာ်,  ဍိုက်ပေၚ်ကဵုလျုၚ်ဇြုၚ်သ္ဍိုက်၊  ဟဂွံချဳဂရိုက်အာပ္ဍဲဓဝ်,   ဍိုက်ပေၚ်ကဵုကဵုလျုၚ်ဇြုၚ်သ္ဍိုက် ဟွံဂွံချဳဂရိုက်အာပ္ဍဲသၚ်သဒ္ဓါသတၚ်လဒပ်ဒၟံၚ်ပ္ဍဲစိုတ်ဇကုတုဲ သဳလလေဝ်ဍိုက်ပေၚ်ဒၟံၚ်ရ၊ ပူဂဵုအဇာဏံ ဂကူဏံဂှ်  တုပ်သၟဟ်ကဵုပူဂဵုသောတာပန် တန်တဴပ္ဍဲအရဳယမဂ်တုဲ ချိုတ်ဗၠးအပါယ်ရောၚ်။

*(တဝှ်ကျာ်တွံလဝ်ပ္ဍဲပြကိုဟ် မဟာဝဂ္ဂသံယုတ်သောတာပတ္တိသံယုတ်သရဏာနိဝဂ်ပဋ္ဌမသရဏာနိသက္ကသုတ်ကဵုဒုတအယသုတ်)

ပူဂဵုတံဏံဂှ် ဒှ်ဂကူဗုဒ္ဓဘာသာဇေတ်ဇေတ် ဟွံထောံကွေတကျာ်တုဲ ပတှ်ေဂလာန်ကျာ်ချိုတ်ချိုတ်ပၠိုတ်ပၠိုတ်ရ၊ လမျီုဗတ်ဒးအိုတ်အာကီုလေဝ် သဳလဟွံကဵုလီုရ၊ ဗတ်ရဒးဒုၚ်ဂစိုတ်ကီုလေဝ် ဟွံပလီုပလာ်ကွေတ်ဗုဒ္ဓဘာသာရ၊ သွက်ကွေတ်ဗုဒ္ဓဘာသာဇကုဂွံဇၞော်မောဝ်အာပ္ဍဲတွဵုရးဂၠးတိဂကူမည်ဂှ် ဟီုတွံကဵုဇြဟတ် ဗတိုက်ဖအောဝ်မာန်ဏီရ။


ဇကုလေဝ် လွဳပရာဂၠံၚ်ကွေတ်ဗုဒ္ဓဘာသာ ဂွံဂဵုလဟဵုဇၞော်မောဝ်တိုန်အာ,  ကောန်ဇာတ်ကလောပြဝါဇကုလေဝ် ကဵုလွဳပရာကွေတ်ဗုဒ္ဓဘာသာ ဂွံဂဵုလဟဵု ဗျာပ်တြးအာ သ္ပလွဳပရာသီုၜါလပါ်တုဲ “ထေရဝါဒ” တဝှ်ကျာ်တၠအရှန် စွံပ္တန်လဝ်သာသနာအဆက်အဆက် ညံၚ်ဂွိုအ်ကၠအာ ဂွိုအ်ကၠေံဗ္ဒန်စှ်ေအာဂှ် ဒှ်လျိုၚ်ဂကူရာမညပိုဲ ဇၞော်ဇၞော်ဇြိုၚ်ဇြိုၚ်ရ၊ ပရေၚ်အာဲတၟာဲမဗဳဇသာသနာလေဝ် ဆက်ဆေန်ကၠုၚ်နူဂကူမည်ကၠာအိုတ်ဂှ် လ္ပဝိုတ်ထောံညိ။


ဟိုတ်ဒှ်သာ်ဂှ်ရ − ရန်တၟံကဵုဂကူမည်ကောန်ဗၞိက်ၜါကောကဵုဒေံ တပူကဵုတဗဝ် က္ညနိမန်နၚ်ဓါတ်သော်ဂမျိုၚ်ဒ္စါံတၞုၚ် ဒုၚ်ဖျဴနၚ်ဗုဒ္ဓဘာသာ ဗစိုပ်တွဵုရးဂၠးတိမည်ဥက္ကလာပဇနးပိုဒ်ကၠာအိုတ်တုဲ ဂကူမည်ပိုဲဂှ် ဍိုက်ပေၚ်ကဵုယေန်သၞာၚ်ဗုဒ္ဓဘာသာ ဒှ်မံၚ်စရာဲကျာ်သြဳဂကူအလုံတွဵုရးဂၠးတိရာညိစိ မဒးချူခၞံလဝ် “ပြကိုဟ်စရာဲဗုဒ္ဓဘာသာ” ဗွဲတြးဝွံရောၚ်။


(ရန်တၟံကဵုဂကူမည် ဂကူဗုဒ္ဓဘာသာဇေတ်ဇေတ် ဒ္ဂေတ်ဗက်ဂၠံၚ်ဍာန်ကျာ်သဗ္ဗညု ဟွံလ္ၚုအာနူအိုက်ကၞာပဝေဏဳကၠာကၠာ ထိၚ်ဒက်မၚ်မွဲကၠုၚ် အလုံဍုၚ်အလုံရး အလုံဂၠးတိဇကုအဆက်အဆက် သှ်ေၜက်ဒၟံၚ်အာဲတၟာဲဂကူပြဲပြဲတုဲ ညံၚ်ဂွံဆက်ဆေန်အာစဵုကဵုကဝ်တူကဝ်တန်တေံဂှ် ယိုက်ဂၠေၚ်ကေတ်သီုစိုတ်သီုစရိုတ်အိုတ်ညိ) ။

==လၟေၚ်အစဳအဇန်ဗျန်အက္ခရ−(ဗျဉ်)==
'''ဂုဏ်ကျာ်''' ။    ပ္ဍဲအရာချူခၞံဗဒှ်လဝ်ပြကိုဟ်ဝွံ ဗီုဂွံသ္ပအာရီုကဵုရုပ်ကျာ်,   ဗီုဂွံသ္ပအာရီုကဵုလျးကျာ်ဂမၠိုၚ်,   ဗီုဂွံသ္ပအာရီုကဵုကျာ်မကွာ်ဒတဴဒှ်တံ ဂလိုၚ်လဵုမၞုံကဵုကရုဏာ မဟားဝဳရိယ ဗီုရေၚ်တၠုၚ်ဒုၚ်ဒဒိုက် သွက်ဒတုဲမြမောဝ်သတ္တံ အလုံမွဲအာယုက် ဟွံမွဲကဵုဇူဒီု ဗီုဂွံသ္ပအာရီုကဵုရုပ်ကျာ်,   ကျာ်စေတဳကျာ်ပဋိမာရုပ်တံဂှ်ရ၊ သွက်ဂွံလ္ၚောဝ်ကျာ်လေဝ် ဂုဏ်ကျာ်ဒ္စိတ်ကဵုအဓိပ္ပါယ်ဗွဲတြးလေဝ် သ္ဂောံဗှ်လ္ၚတ်ရ။  (လၟေၚ်ကတဵုဒှ်ကျာ်ဂှ် စၞောန်ထ္ၜးလဝ်ဗွဲတြးညိစွံလဝ်ပ္ဍဲကၞောတ်ပြကိုဟ်တေံရ) ။


'''ဂုဏ်ဓဝ်'''။   ပ္ဍဲအာရာချူလိက်ပါဠိကဵုအရထ ဂုဏ်ဓဝ်သီုကဵုအဓိပ္ပါယ် သၠဲသၠဲတြးတြး ထ္ၜးလဝ်ဝတ္ထုသုတ်ဇာတ်လေဝ်နွံဒၟံၚ်ရ၊ သဘာဝဂုဏ်ဓဝ်မ္ဂးဂှ် ဇကုထ္ၜောံကလၚ်ဟွံမွဲတုဲ ဗီုဂွံဒှ္ပူဇဴကဵုဒါန်ဓဝ် ဗီုဂွံဒှ်ဒကာဓဝ်လေဝ် ချူထ္ၜးလဝ်ရ၊ ဗီုကျာ်တြြပူဇဴဓဝ် သ္ပစၞးအ္စာလေဝ် နွံဒၟံၚ်ရ။


'''ဂုဏ်သၚ်''' ။   ပွံက်ဂုဏ်သၚ်ဂှ် အရထအဓိပ္ပါယ်ကဵုသက်သဳဝတ္ထုလေဝ် နွံဒၟံၚ်တုဲ ဂွံလျုၚ်ဖျုၚ်ဏာစိုတ် ကဵုစိုပ်ဂုဏ်သၚ်အရဳတံရ၊ ရန်တမံကဵုသအၚ်အရဳခၟဳပုထုဇန် မၞုံသဳလတုဲ ဗီုဂွံသ္ပကုသဵုကဵုဒါန်, ဂုဏ်သၚ်အရဳဂမၠိုၚ် ဂၠိုၚ်ဂၠၚ်လောန် စၞောန်ထ္ၜးဟွံအိုတ်ရ၊ ဗီုဂွံဗှ်ဗၞုဟ်ဂုဏ်သၚ် − သၚ်အရဳ, ခမဳအလုံမွဲသာသနာ ဂွံပါအာကီု သီုကဵုလဝ်ဓဝ်သတိရ။


သရဏဂုန်သဳလဍုန်။ သွက်ဂွံဒှ်ညးလုပ်ဗော်ဗုဒ္ဓဘာသာဂှ် ဒးဒ္ဂိုန်ဂိုၚ်ကေတ်သရဏဂုန်ပိရ၊ ပတှ်ေဂုဏ်ရတ်ပိ စုတိဗၠးအပါယ်ပန် ဂွံတန်တဴပ္ဍဲသုဂတိဘုံ မၞုံကဵုတသိုက်နာနာသာ်ရ၊ ညးမပြာပ်အာသဳကၠဳခစကျာ်ဓဝ်သၚ်ဂှ် ဒှ်ညးလုပ်ဗော်ဗုဒ္ဓဘာသာဇေတ်ဇေတ်တုဲ ဟွံထောံကၠေံကွေတ်ကျာ်ရ၊ သဳလဂမၠိုၚ်လေဝ် နွံဒၟံၚ်ပၠန်၊ ပူဂဵုအဇာဂကူဏံဂှ် တုပ်သၟဟ်ကဵုသောတာပန်ရ။


'''သဳလဂမၠိုၚ်''' ။ သဳမသုန်, သဳဒ္စါံ, သဳဒ္စိတ်, နဝၚ်္ဂဥပုဟ်, သဳစှ်, အာဇဳဝဋ္ဌမကသဳလ (သဳဒ္စါံ)ဒှ်တံ ဗီုဂွံမၚ်မွဲအာလေဝ် ချူထ္ၜးလဝ်ရ၊ ကဵုလဝ်ယၟု “သဳလနိဒ္ဒေသ” စၞောန်ထ္ၜးပရူသဳလဖဵုသဳလ, ဒုဟ်ဟွံမွဲကဵုသဵလ ချူလဝ်ပေၚ်ပေၚ်ကၠေတ်ကၠေတ်ရ၊ ဗီုသ္ဂုတ်သွာတ်ဒုဟ်ဍောတ်ဒုဟ်ဇၞော်ဒှ်တံ ချူခၞံလဝ်ဖအိုတ်ရ။


'''မပ္တံဒုစရိုတ်''' ။ ကြဴနူဂှ် ချူထ္ၜးလဝ်ပရူဒုစရိုတ်ဒ္ဂေတ်လၟုဟ် ယုတ်မာပပ်ပဳ ဒးချဳစှ်ေဂၠံၚ်အပါယ်ပန်ရ၊ ဇၟာပ်ဂကူရာမညဗုဒ္ဓဘာသာဂမၠိုၚ် သွက်ဂွံဂိုၚ်သမ္တီ ဒးချူထ္ၜးလဝ်ဗွဲခမၞောန်ကဵုဗွဲတြးရ၊ အယာံမာတ်ဂွံတီ ဒုစရိုတ်သုစရိုတ် ပုညကြိယာဝတ္ထုစှ်သာ်လေဝ် ချူထ္ၜးလဝ်ရ။


ကမ်, ဖဵုကမ် ။  ကမ် − ကံဂှ် ဂွံကဵုဂလောန်၊ ဖဵုကမ် − ဖဵုကံဂှ် ဂွံကဵုဖဵုလၟုဟ်ဂတရ၊ ဗီုဂွံဒှ် “ကမ္မဿကတညာဏ်”လေဝ် ချူထ္ၜးလဝ်ရ၊ ပတှ်ေကံသၟးလေဝ် ဟွံဂွံရ၊  (မူလကံ − ဖဵု − မက် − ဂုန် − ဂိုန် − တဵု − အဓိကဵုဒှ်တံရ)။

ကံညာဏ်ဝဳရိယ ။   ပိသာ်ဝွံ ဒးပါဗက်လၟိုန်ရ၊ ဂကူမည်ဗုဒ္ဓဘာသာဍာံ ဒးဒုၚ်တဲပေၚ်က္ဍိုပ်ကၠံရောၚ်၊ ဟိုတ်ဂှ်ရ − သွက်ဂွံတီဗွဲတၟေၚ်  “လၟေၚ်အစဳအဇန်ဗျဉ်အက္ခရ”ဂမၠိုၚ်တုဲ ဖျေံလဝ်ဗီုပြၚ်သာ်ဝွံရောၚ် ။

==ဥယျောဇနကထာလၚ်္ကာ − ၀− ဂိုဏ်==
၁ ။ လိက်မည် − မည်ကတ်၊ ဝတ်ပကဵုလီု၊ ရီုဗၚ်ပြဟ်ပြဟ် ။

လိက်မည် − မည်ဗှ်၊ ဒယှ်လုံဍုၚ်၊ ဂွံကၠုၚ်ထိုၚ်သး ။

လိက်မည် − မည်ကှ်ေ၊ ကၞေဟ်ဂွံပရဲ၊ တဲပကဵုသၠး ။

လိက်မည် − မည်တြး၊ ပြးအာရိုဟ်တ္ၚဲ၊ ညးအဲဂွံဗှ် ။


၂ ။ လိက်မည် − မညိယိုက်၊ မည်ဗၠိုက်ဟွံမွဲ၊ ညးအဲဂွံဆဵု ။

လိက်မည် − မည်ယဵု၊ မည်လဟဵုပြဟ်၊ မြဟ်လုံဍုၚ်ကွာန်။

လိက်မည် − မည်ရံၚ်၊ တုပ်ညံၚ်ရတ်မၞိက်၊ လိက်မည်−မည်ဆာန်။

လိက်မည် − မည်ရာန်၊ လုံကွာန်ဂိုတ်ဗှ်၊ ဒှ်ကျာ်သြဳမ္ၚဵု ။


၃ ။ လိက်မည် − မည်သၠုၚ်၊ ဍုၚ်မည်ဂွံမြဟ်၊ ဗှ်ညိလိက်မည် ။

ဂွံတီဝၚ်နန် − မည်ရဒးဂိုတ်၊ ပဝိုတ်အာဲတၟာဲ။

လိက်မည် − မည်ဖျဴ၊ အဲထဴဖအောဝ်၊ ကျောဝ်ရံၚ်ညိနာဲ။

လိက်မည် − မည်ဂၠာဲ၊ အာဲပိုဲတဴတက်၊ ကြက်ဗၠးလ္ၚုလ္ၚန်။


၄ ။ လိက်မည် − မည်ကြီု၊   မည်ဟီုထိုၚ်သး၊   မည်ကၠးဇပ်ဍပ်။

လိက်မည် − မည်ရပ်၊   ဒှ်ဂြပ်ပြဲပြဲ၊   ပ္ဍဲလိုက်လောက။

လိက်မည် − မည်ချူ၊   ပဇူလးလး၊   ဟွံဒးဟောံကျာ။

လိက်မည် − လိက်တၠ၊   ဆသှ်ေဂၠာဲနၚ်၊   မၚ်မွဲဂိုတ်ချပ်။


၅ ။ လိက်မည် − မည်လွဳ၊ မည်ညဳလုံကွာန်၊ မည်ဆာန်လိက်ပတ်။

လိက်မည် − မည်ကတ်၊ မည်သတ်ပေၚ်ဍုၚ်၊ မည်ဒုၚ်ယၟုဟေၚ်။

လိက်မည် − မည်ဆာဲ၊ မည်ဂၠာဲပကောံ၊ မည်ဟောံပထေၚ်။

လိက်မည် − မည်ဂၠေၚ်၊ မည်ဟေၚ်ဂွံပိုၚ်၊ မည်ဂၠိုၚ်ပြာကတ်။


၆ ။လိက်မည် − မည်တက်၊ မည်လက်ကိုတ်ဗှ်၊ မည်ဂှ်မံက်ကၠုၚ်။

လိက်မည် − မည်လျုၚ်၊ မည်သၠုၚ်တိုန်ပြဟ်၊  မည်ဒှ်မွဲဗော်။

လိက်မည် − မည်မၚ်၊ မည်နၚ်မည်ကေတ်၊ မည်ဇေတ်ပြာထော်။

လိက်မည် − မည်တော်၊ မည်ဇၞော်မောဝ်ဏး၊ မည်ပျးမုက်ဍုက်။


၇ ။လိက်မည် − မည်တဵု၊ မည်ဒးကဵုဝါဲ၊ မည်ဂၠာဲစုတ်ဍာ်။

လိက်မည်ကၠုတ်ပါ် − မည်ပြာ်ဂကူ၊ မည်လတူညး။

လိက်မည် − မည်ထိၚ်၊ မည်လဟိၚ်လုက်၊ မုက်မည်ဂွံယး။

လိက်မည်လုံညး၊ မည်ဂွံယးတၟး၊ မည်ကၠးဇဳသာ်။


၈ ။ လိက်မည် − မည်ကှ်ေ၊ မည်ရှ်ေသှ်ေမာန်၊ မည်ဆာန်ပူဇဴ။

လိက်မည်ရဴဂဴ၊ မည်လဴဟီုကဵု၊ မည်ဂွံဖဵုလၟုဟ်။

လိက်မည်ယွံသွံ၊ မည်ဂွံရတ်မၞိက်၊ လိက်မည်နွံၚုဟ်။

လိက်မည်ပက္ဍုဟ်၊  မည်လၟုဟ်ညးဟီု၊ သီုမည်တြုံဗြဴ။


၉ ။လိက်မည်ပိုဲဏး၊ ပျးမုက်ဂကူ၊ လတူဂၠးတိ။

လိက်မည်ဖျဴသ္ၚိ၊ ကလိဂွံဂုန်၊ ဆဵုဖျုန်ညာတ်ကြက်။

လိက်မည်ရာၚ်ဆာဲ၊ မည်ဂၠာဲဍုၚ်နန်၊ လိက်မည်တဴတက်။

မည်တံဟွံကၠက်၊ မည်ၜက်ဂၠိုၚ်ဟေၚ်၊ ဟွံသေၚ်ၜါပိ။


၁၀ ။ လိက်မည် − မည်ဂိုဟ်၊ ရိုဟ်ရိုဟ်စိုပ်ကၠုၚ်၊ ဒုၚ်တဲရှ်ေသှ်ေ။

လိက်မည်အဲကှ်ေ၊ စှ်ေစိုတ်တုဲဗှ်၊ တီရှ်အိုတ်သီု။

ပိဋကတ်ပိ၊ ပါဠိကျာ်ဂှ်၊ ဒှ်ရတ်ညးဟီု။

ရာန်ပူဇဴကီု၊  အိုတ်သီုညးအဲ၊ ရိုဟ်တ္ၚဲကတ်ဖျေံ။


၁၁ ။ ယွံကလောမည်၊ နန်ထဝ်စိုပ်တိ၊ သ္ၚိမည်ရောမွဲ။

အိုတ်သီုညးအဲ၊ ရိုဟ်တ္ၚဲဂိုတ်လွဳ၊ ချဳဂရာၚ်ညိ။

ဘဝဍိက်ပါဲ၊ ဘဝနာဲတၠ၊ ပကဵုခြာဂၠိ။

ဍုၚ်မတိမိ။ ညိဓဝ်လ္ပဝိုတ်၊ ဂိုတ်မှတ်ဂၠာဲနဲ။


၁၂ ။ ယွံကလောမည်၊ ဆီနန်စိုတ်တၠ၊ ပကဵုဂွံဗျဟ်။

ဇၟာပ်ဘဝဒှ်၊ မည်ဂှ်ပၠန်ဟေၚ်၊ ကလေၚ်ၜံၚ်ပိုဲ။

ဂကူယဲပၞီ၊ ဆီပလုပ်ပြီု၊ အိုသီုနာဲဟိုဲ။

မည်ဂကူပိုဲ၊ ဟိုဲဇာတိပြဲ၊ ပ္ဍဲလိုက်ကဵုဒှ်။


၁၃ ။ ယွံကလောမည်၊ ဆီုနန်ကဵုဇေတ်၊ ခေတ်လီုပြံၚ်ပြံၚ်။

ဂိုဟ်အှော်ယာဲၜံၚ်၊ ရံၚ်မုက်မိမ၊ ဘဝပြဲအိုတ်။

မည်ကဵုမည်ဟုဲ၊ ဗက်အုဲပသ၊ ပဒးပၠောပ်စိုတ်။

ဆာန်ဗၠေတ်ကၠက်အိုတ်၊ ဂျိုၚ်−ချိုတ်ညးဂး၊ ဒးရုဲဒးပံၚ်။


၁၄ ။ ယွံကလောမည်၊ ဆီနန်စိုတ်ဨ၊ ကဝ်ပြေညိဟာ။

ချပ်နပညာ၊ ညာတ်အာဂတ၊ ၜါပကဵုပြး။

ဝၚ်ဂကူပိုဲ၊ ဟိုဲမည်ခပ်သီ၊ ကဵုတီညိဏး။

ပပါဲဒကး၊ ထ္ၜးအစောံဂံၚ်၊  ညံၚ်စိုပ်ဒးအာ။


၁၅ ။ ယွံဂကူမည်၊ ချပ်ဂၞန်ညဳညဳ၊  ဒးလွဳစိုတ်နာဲ။

တၚ်နွံဗက်ဂၠာဲ၊ ညာတ်အဲာတိဍာ်၊ လီုလာ်ပ္ဍဲခေတ်။

ဍုၚ်ပိုဲရးပိုဲ၊ ဟိုဲကလောတံ၊ တ္ၚဲဏံဒးကေတ်။

ဆီမည်ကဵုဇေတ်၊ ခေတ်လဵုပြံၚ်ပြံၚ်၊ ညံၚ်ကောန်မွဲယာဲ။


၁၆ ။ ယွံဂကူမည်၊ ချပ်ဂၞန်ပြဟ်ပြဟ်၊ ကဵုသၟဟ်ဗိုန်ဂၠိ။

ဍုၚ်ရးအာဲမိ၊ ဝါဒိတံတဲ၊ နွံပ္ဍဲပိုဲဟေၚ်။

ဍေံဗတိုက်ပၠံၚ်၊ စံၚ်ဂစိုတ်ပိုဲ၊ ဟိုဲမည်ဆီဍေၚ်။

နွံပ္ဍဲဝၚ်ဟေၚ်၊ ပြေၚ်ကလောန်ဖန်၊ ပၠန်တဲအိုတ်ညိ။

==ပြကိုဟ်စရာဲဗုဒ္ဓဘာသာ==
'''နမောတဿ  ဘဂဝတော  အရဟတော  သမ္မာ သမ္ဗုဒ္ဓဿ'''

#'''ဗီုဂွံသ္ပအာရီုကဵုရပ်ကျာ်'''
'''ပစ္ဆိမံဖလဒါနေန၊ ဗဟုံပစိတပါရမဳ ။

'''ယဿဝေသံသုမာပေန္တိ၊  ကေနာပိအသမံသမံ''' ။

ဗဟုံ၊  ဗွဲ − မဂၠိုၚ်လောန် ဖျေံဂၞန်ရိုဟ်တၟော် တော်လၟိဟ်ဟွံလောဲ ဟၟဲကဵုသၞာံပွိုၚ်ဂလိုၚ်တေံဂလိုၚ်ဏံ ဟွံပၠံစၟဳစၟတ် ဟွံတီဗၞတ်တွဵု။  ပစိတပါရမဳ၊ ၚ် − ပါရမဳဂမၠိုၚ် ဂၠိုၚ်ဂၠၚ်ဆန်ၜန် ပတန်စွံလဝ်နူပန်အသၚ်ဃဲ ပရဲမွဲမှာလက်ကဝ် (မဟာလက်ကဝ်)တေံ။ ပစ္ဆိမံၚ်ဖလဒါနေန၊  န− မကဵုဖဵုပ္ဍဲကဵုလ္အိတ်ဘဝခန္ဓဇကု ဟၟဲသတြုသံသာ ဟွံဒးအာကတဵုဒှ်။  ယဿဘဝဂတော၊ ယြဴ− ဒဒက်တဴကဵုကျာ်တြဲ ပြဲဗွဲဝိသေသ ဂွံပတၠပိုည်တြဴပြကာ ။


ဝေသံ၊ န်− အယောၚ်အလာအရာအိုတ်သီု ဗီုပြၚ်ဒးသၞောတ် မုက်မတ်ဇိုၚ်တဲအဝဲဇကုဒှ်တံ။  ကေနပိ၊ ကေုာံသၟိၚ်မၞိဟ်ဒေဝတဴ ဗြမှဴအိန်ဗြီုသၟိၚ်ယီုတၠဣဒ္ဓိ ဗၠိုပ်တိဗပါ်အမှဲညးတဲလဵုမွဲကီုလေဝ်။ အသမံ၊ ၚ် − ဟဂွံတုပ်သၟဟ်ချူဗဒှ်ၜတ်ကၞာတ် ဂ္ညိဂ္ညါတ်လဝ်နကဵုလက်သဏ်ဖၞော်သၟတ်တၞဟ်တၞဟ်သာ် လပါ်ပါဲပုၚ်ဂှ်ဒှ်တုဲ။  သမံ၊ ဗွဲ− မတုပ်သၟဟ်ဇကု ညံၚ်ဂွံဒှ်အာပမာထဝ်ထ္ၜောံ ကောံကလောံရေၚ်ဗျိၚ် သိၚ်္ဂနိက်ဖမ္ဗူနတ်ဂွံဒးကဵုမတ်ညးသ္အာၚ်။  သုမာပေန္တိ၊ ပ္ဍံ− နိမိတ်ဗဒှ်ကဵုဖဵုလွဳ စိုပ်ကၞောတ်မုက်မတ်ဂဵုဒၟံၚ် ညံၚ်လျးတ္ၚဲအာဒိ သီုလျးဂိတုသက္ကုဒိုဟ်တၟးပျးဏာတ္ကံပန် တ္ၜန်တ္ၜောဲလောန်ကာဲ ရာၚ်ဆာဲအိုတ်ကွေံရောၚ်သွံ ။


#'''သွက်ဂွံတီအဓိပ္ပါယ်'''
ပါရမဳကျာ်မ္ဂးဂှ် − နွံဂလိုၚ်တေဴရနွံဂလိုၚ်ဏံရ  ပွမဖျေံပြေၚ်ဂၞန် ရိုဟ်တၟော်ညံၚ်ရဴတော်လၟိဟ်ဟွံမာန် ၜတ်ကၞာတ်ဟွံမာန်ဂှ်ကီု ဆန်ၜန်ပ္တံလဝ်ဂၠိုၚ်ဂၠၚ်တဴဗွဲမလောန်ရ၊ ကုသဵုပါရမဳဂကောံသတ္တံ မၞုံဒၟံၚ်ပ္ဍဲဂၠးတိစက္ကဝါဏံဂှ် ပံၚ်ပကောံသၟဟ်ဒှ်သ္ပမွဲတုဲ ပၟဝ်ဂလိုၚ်ပ္တိုန်ကဵုကၠံဆ (လ္ၚီဆ) ကဵုဒှ်ကၠာရ၊ ပြိုၚ်ပ္ကာန်ၜတ်ကၞာတ်ကဵုကုသဵုပါရမဳကျာ်မွဲဇကုမ္ဂး၊  ကုသဵုပါရမဳကျာ်ဂှ်လေဝ်  ဂၠိုၚ်ဂၠၚ်တဴဗွဲမလောန်ရ၊ ပြိုၚ်ပ္ကာန်ၜတ်ကၞာတ်ဟွံမာန် မမိက်သ္ဂးရ။


ဒဒှ်ရကုသဵုပါရမဳကျာ် ပြိုၚ်ပ္ကာန်ၜတ်ကၞာတ်ဟွံမာန်ဂှ်လေဝ် တွံစွံပ္တန်လဝ်ပ္ဍဲပြကိုဟ်ဂမၠိုၚ် မဂၠိုၚ်ဂၠၚ်ရ၊ ပါရမဳသ္ဂောံဂၠိုၚ်ဂလိုၚ်ဂှ်ဂှ် လုကဴပွိုၚ်ပန်အသၚ်ဃဲကဵုပရဲမွဲမဟာလက်ကဝ် ဗဝ်ဂအုံဟေန်ဆာဲ ဂၠာဲပကောံပကေဝ်နၚ်တုဲ  ဟိုတ်နူမကလိဂွံနၚ်လဝ်ဂှ်ရ ပါရမဳနွံဂလိုၚ်တေံရ နွံဂလိုၚ်ဏံရဂှ် ရိုဟ်လၟိဟ်ဖျေံဂၞန်စၞောန်ထ္ၜးအိုတ်တး,  အိုတ်အးဟွံမာန်ရောၚ်။


#'''ဗီုတော်အသၚ်ဃဲ''' 
သ္ပတံနူကဵုကဝ်တန်တုဲ  စဵုကဵုလီုဂှ် “မွဲကဝ် − မွဲကဝ်”ညးမကော်ခဴစရ၊  မရာဲသာဲဓတ်, မရာဲဗ္တာၚ်တံဂှ် ကိုဟ်ဆာဲပြိုက်စုတ်အပ္ဍဲရုၚ်ကြိုၚ်အပေါတ် မၞုံဇမၠိၚ်အနာံမွဲယောဇနာ−ဂှ်တုဲ ပေၚ်ကၠံသၞာံမ္ဂး၊  ၜိုတ်ဂိုၚ်ကပှ်ကၠဟ်ပ္တိတ်မွဲမ၊ နနဲသာ်ဏံ ၜိုန်မရာဲဍောတ်သွတ်ဂမၠိုၚ်အိုတ်အာကီုလေဝ်  မွဲကဝ်ဟွံအိုတ်မွဲကဝ်ဟွံပေၚ်ဏီဂှ် တွံလဝ်ပ္ဍဲပြကိုဟ်တံဂှ်ရ။


ကဝ်လံလဂၠိၚ်သ္ၚောဲ ဟၟဲကဵုလၟိဟ်ဂၞန်စၞောန်ထ္ၜးရိုဟ်တၟော် တော်ပိုၚ်ခြာဟွံမာန် ဂၠိုၚ်ဂၠၚ်တဴဗွဲမလောန်ဂှ် “အသၚ်ဃဲ” ညးမကော်ခဴစရ၊ နနဲသာ်ဏံ ရိုဟ်လၟိဟ်ဟွံမာန်တုဲ အကြာကျာ်မွဲဇကုကဵုမွဲဇကုဂှ်  ဒးစၟတ်သမ္တီလဝ် နကဵုအသၚ်ဃဲပန်ဝါစိ  “ပန်အသၚ်ဃဲ” မဒးသ္ဂးရောၚ်၊ ဟိုတ်ဂှ်ရ − ပန်အသၚ်ဃဲကဵုပရဲမွဲမှာလက်ကဝ် − မဟာလက်ကဝ်ဂှ်လေဝ် ကျာ်မွဲဇကုကဵုမွဲဇကုဂှ် ဒှ်အခိၚ်ဗပေၚ်ပါရမဳ ပါရမဳဍိုက်ပေၚ်ပြဟ်ပြေဟ်အိုတ်ရောၚ်။


ကျာ်လ္ၚဵု,  တြုံဗောဓိသတ်လၟောဝ်ကျာ်လ္ၚဵုတံဂှ် ဒးဗပေၚ်ပါရမဳပ္တံပါရမဳဒ္စါံအသၚ်ဃဲကဵုပရဲမွဲမဟာလက်ကဝ်လေဝ်နွံ၊ စှ်တြဴအသၚ်ဃဲကဵုပရဲမွဲမဟာလက်ကဝ်လေဝ်နွံ၊  ဒးဆန်ၜန်ပ္တံပါရမဳလံလဂၠိၚ်သ္ၚောဲဗွဲမလောန်တုဲ ဂွံကတဵုဒှ်ကျာ်မာန်ရ၊ ပါရမဳဗောဓိသတ်ပိုဲ ပကောံပကေဝ်ဟေန်ဆာဲဂၠာဲပကောံဂွံနၚ်လဝ် လုကဴပွိုၚ်ပန်အသၚ်ဃဲကဵုပရဲမွဲမဟာလက်ကဝ်ဂှ် ၜိုန်ရဂၠိုၚ်ရိုဟ်လၟိဟ်ဟွံမာန်ကီုလေဝ် ဟွံဂွံအခေါၚ်ကဵုဖဵုဟွံစိုပ်အလန်ကဵုဖဵုဏီရ။


စိုတ်မွဲတ္ၚဲမ္ဂး  မဒးကဵုဖဵုဗွဲစၟတ်ရောၚ်ဂှ် ညးတၠပါရမဳ ပၠောပ်လဝ်စိုတ် ကၟောန်လဝ်ပ္ဍဲစိုတ်တုဲ မၚ်စၟဳဒၟံၚ်ရ၊  ဃောမမၚ်စၟဳဒၟံၚ်ဂှ် ကောန်သၟိၚ်သိဒ္ဓတ္တကုမာ (ကောန်သၟိၚ်သိဒ္ဓတ်−သိဓတ်)၊ ကာလအာစိုပ်ဘဝကတဵုဒှ်ကျာ်ဟံၚ်ပြာ်သတ်ဝွံ  ပ္ဍဲအရာပြဝကေၚ်ကာ ဆေၚ်ဆက် − ဆေၚ်စပ်ကဵုခန္ဓကာယရူပလက္ခဏဒှ်တံ သွက်ဂွံထပ်ကဵုဖဵုမွဲအလန်ပၠန်ညိညဟွံမွဲတုဲ ဒှ်အခိၚ်မကဵုဖဵုဇၞော်အိုတ် ဒှ်အခိၚ်မကဵုဖဵုလက်ကရဴကဴတဲအိုတ်ရောၚ်။ −−−

*'''( မွဲယောဇနာဂှ် မၞုံဇမ္ၚောဲ − ၁၂ − တိုၚ်ကဵ  ၅ −ဖါရောၚ်၊  လျိုဟ်တုပ်ရ)''' 

−−−ဟိုတ်ဂှ်ရ − ပါရမဳတံဂှ် နိမိတ်ဗဒှ်ကဵုမုက္ခဝါကျာ်တြဲ ဟၟဲကဵုပ္တောံၜတ် ပြာကတ်ဂေါဝ်ဆာဲညံၚ်ဂွံမၞုံကဵုစရာဲကျာ်သြဳကီု၊  အဝဲဇိုၚ်တဲ ညံၚ်ဂွံဍိုန်ဍောတ်ကလိတ်ကလောတ်ဒးရးကီု၊  ဇကုကဵုသၠုၚ်ဒတဴ ညံၚ်ဂွံပေၚ်ဖ္ဍိုက်ကြိုက်တန် ဒးရးကီု၊  ဇကုကျာ်တြဲ အလုံအိုတ်သီုဝွံ  ပ္ဍဲဒၞာဲဗီုပြၚ်အယောၚ်အလာသဏ္ဌာန်ဂှ်ဂှ်  သၟဟ်ကဵုတၠပါရမဳတုဲ ဗဵုလ္ၚောဝ်ကျောဝ်မၠာ်ဆာဲကွေံကွေံရ၊ အလုံသဏ္ဌာန်ရူပကာယဂှ်ဂှ် တုပ်သၟဟ်ညံၚ်ရဴဂလာန်အကြီု ဟီုဂးစ “မတက်ပ္ဍဵုလဝ်တဆိပ်ကြာ တြုံပရဲပြဲဗွဲတၟေၚ်” ရ။


အလုံရူပကာယအိုတ်သီုဂှ်  ပစၟတ်သမ္တီလဝ် နကဵုလက်သဏ်ဇၞော်ပိစှော်ၜါ လက်သဏ်သၟတ်ဒ္စါံစှော် ဍိုက်ပေၚ်ကဵုစၠးစရာဲသပ္ပါဲဒးရး ဒးကဵုမတ်ညးအလုံအိုတ်သီုတုဲ သၟိၚ်မၞိဟ်ဒေဝတဴ ဗြမှဴအိန်ဗြီုသၟိၚ်ယီု တၠဣဒ္ဓိဗၠိုပ်တိဗပါ်အမှဲ ညးတဲလဵုမွဲလေဝ် (သတ်ဂကူလဵုမွဲလေဝ်) သွက်ဂွံပ္တဝ်ပ္တောံ စွံလံၚ်ပြိုၚ်ပ္ကာန် ၜတ်ကၞာတ်ဟွံမာန်ရ၊ ပါရမဳဂမၠိုၚ်တံဂှ် အလုံဇကုကာယကျာ်မွဲ ညံၚ်ဂွံတုပ်ကဵုဗီုနဲထဝ်ထ္ၜောံထဝ်လောံ ထဝ်သိၚ်္ဂနိက် ဇမ္ဗူနတ် ညံၚ်ဂွံလုပ်ကဵုမတ်ညးသ္အာၚ် ယေန်သၞာၚ်ကျာ်သြဳလေဝ် ညံၚ်ဂွံဒျ်တုပ်သၟဟ်ကဵုကောန်သၟိၚ်သာကျဝၚ်ဂှ် နိမိတ်ဗဒှ်ကဵုဖအိုတ်ရ။


ပ္ဍဲအရာနိမိတ်ဗဒှ်ကဵုဗီုဂှ်ဂှ် ပါရမဳဂမၠိုၚ် ညးတသိုၚ်ကဵုဖဵု,  အဲတသိုၚ်ကဵုဖဵု ပၠံၚ်ကဵုဖဵုကေုာံရေၚ်သ္ကံတုဲ ပ္ဍဲကာလကဵုဖဵုနိမိတ်ဗဒှ်ကဵုပေၚ်ပေၚ်စုံစုံ ရုံရုံဂပ်ဂပ်ဂှ်လေဝ် တၟေၚ်တၟေၚ်တၟဟ်တၟဟ်  ကတဵုဒှ်တိုန်ပ္ဍဲလိုက်ဏံရ၊ ဟိုတ်နူတၟေၚ်တၟဟ်ကတဵုဒှ်တန်ပ္ဍဲလိုက်လောကဏံရ၊ ဗဵုလ္ၚောဝ်အယောၚ်အလာဗီုပြၚ် ဂဝုဲကဝါ် ရုပ်သာ်ကျာ်တြဲ ဟွံဖဲလးလး ဟွံပေၚ်တရိုပ်ကဵုစိုတ်လးလးရ။


အလုံရူပကာယျကျာ်တြဲပိုဲဂှ် မၞုံကဵုစရာဲကျာ်သြဳ ရာၚ်ဆာဲယးတၟး ညံၚ်ရဴပယျးလျးတ္ၚဲဂိတု မတၟးအာအလုံဒိုဟ်မွဲကီု သီုကဵုတ္ကံပန် ဂဵုလဟဵုတ္ၜန်တ္ၜောဲဒၟံၚ်ရ၊ ရုပ်သာ်ကျာ်တြဲပိုဲ မၞုံကဵုစၠးစရာဲဆာဲလ္တူဆာဲ ဂေါဝ်လ္တူဂေါဝ် ဗဵုလ္ၚောဝ်ဟွံဖဲ ရဲဂကူဗုဒ္ဓဘာသာတံ လျုၚ်သ္ဍိုက်ကွေံကွေံရ၊ ညံၚ်ရဴမၞုံဒၟံၚ်ဇရေၚ်ကျာ်သဗ္ဗညုကီု သီုကဵုဟဂွံကလၚ်ပၚ်မှိၚ်ဓဝ်ကျာ်ဏီဂှ် ဒးကၠုၚ်ကတဵုဒှ်မၞိဟ်ပ္ဍဲဂကူဗုဒ္ဓဘာသာလၟုဟ် ဒုဟ်ဇကုဇကုခၞံ ကံဇကုဍေံကဵုဖဵု ကံကုသဵုဇကုဍိုန်လျပရေံကွေံကွေံရောၚ်သွံဂှ် ဒးဗျိဇကုဇကုရ။


ဆဂးဂှ်   ညံၚ်သ္ဂောံကတဵုဒှ်မၞိဟ်လုပ်လၟိဟ်ဂကူဗုဒ္ဓဘာသာ ဂွံဏာမတ်ကတောဝ် သွက်ဂွံဗဵုလ္ၚောဝ်ကျာ်တြဲအရိယျမေတ္တေယျဂတာပ်ဂှ် နူလၟုဟ် မ္ၚုဟ်လဝ်သဒ္ဓါစေတနာ ဂၠံၚ်ဖါစိုတ်အးအးတၟးတၟးတၟိတၟိ စွံသတိကဵုဇၞော်တုဲ ပ္တိတ်ဇြဟတ်ထတ်ထတ်စောံစောံအိုတ်ညိ၊  နကဵုအစဳအရေၚ်လၟေၚ်မဟီုကၠုၚ်တုဲဝွံ ဒဒှ်ရရုပ်သာ်ကျာ်တြဲပိုဲ ပ္တောံၜတ်ပြိုၚ်ပ္ကာန်ဟွံမာန် အံသဝ်အိုတ်ဟွံမာန်ဂှ် ပၠောပ်စွံလဝ်ပ္ဍဲဂမြၚ်ညာန်ဇကုညိ၊   ဗၞတ်ဂွံအခိၚ် ကၠာသၟိၚ်ဂစိုတ်ဟွံကၠုၚ်ကော်ကၠာ  ဒဒိုက်ဇၞော်ဟွံကၠုၚ်စိုပ်ဂှ် ဗှ်ဗၞုဟ်သ္ပအာရီုကဵုဗီုရုပ်သာ်ကျာ်တြဲပိုဲအိုတ်ညိ။

*'''(မည်ပိုဲကော်ဒၟံၚ်ဂှ် ကျာ်အရဳယျ − လ္ၚဵုဂှ် အရဳယျမေတ္တဲယျ)'''

==ဗီုဂွံသ္ပအာရီုကဵုလျးကျာ်ဂမၠိုၚ်==
'''နဳလာယောနဳလဋ္ဌာနမှာ၊  ပဳတော,  ဒါတာစလောဟိတာ ။

'''တမှာတမှာစမဥ္ဇိဋ္ဌာ၊  နိက္ခမိံသုပဘဿရာ ။''''''

ယဿဘဂဝတော၊  ယြဴ − ဒဒက်တဴကဵုကျာ်တြဲ ပြဲဗွဲတၟေၚ်ဝိသေသ ဂွံပတၠပိုည်တြဴပြကာ။  နဳလဋ္ဌာနမှာ၊  နူ − ဒၞာဲသာ်လမ္စံက် ညိဟွံဍံက်စောန်ဖျောန်လဝ်ဟွံသေၚ် သော်ကၞေၚ်မတ်သော်က္ဍိုပ် စိုပ်ခၟိပ်ပုၚ်မုၚ်ဒှ်ကၠုၚ်သာ်ဒမျိုၚ် ပြိုၚ်တိတ်နူအဝယ်ဇကုဇကု။  နဳလာယော၊ ၚ် − လျးသာ်လမ္စံက် ဟွံပြံက်ဟွံဍာပ် အာကိုပ်ကၠာတၟးဒၟံၚ်ညံၚ်ရဴပ္ကဴဥပ္ပိုလ် လစ္စံက်ပ္ကဴယန်ဂမၠိုၚ်။  နိက္ခမိံသု၊ စိုန်− တိတ်ကၠုၚ်ညဳညဳဖျဳဖျဳဖျဴဖျဴ ဂဵုတဴစၠးစရာဲဂေါဝ်ဆာဲဒှ်လျုၚ် ပါဲပုၚ်ပူရေတ် ဂြိပ်(ဒြေပ်)ဂေတ်ပွဳပွူဋ္ဌာန်လ္တူဂေါဝ်ဆာဲ ဒၞာဲသာ်လမ္စံက်သ္အးတၟးတိတ်အိုတ်ရမိဂ္ဂး ။


ပဳတဋ္ဌာနမှာ ၊ နူ− ဒၞာဲသာ်ထဝ်ဂးလဝ်ဇကု,  ကောန်မတ်ထဝ်ထမၞောတ် ဂေတ်ဗိုၚ်ပြိုၚ်တိတ်နူအဝယ်ဇကုဇကု။   ပဳတာစ၊ ၚ်−  လျးသာ်ထဝ်ဂးလဝ်သာ်ဗိုဟ်သၞဴဖက်ကြက်ထဝ်သိၚ်္ဂနိက် သၟိၚ်ဂးပ္ကဴထဝ်ဂမၠိုၚ်ကီုလေဝ်။    နိက္ခမိံသု၊  စိုန်−  တိတ်ကၠုၚ်ညဳညဳဖျဳဖျဳဖျဴဖျဴ ဂဵုတဴစၠးစရာဂေါဝ်ဆာဲဒှ်လျုၚ် ပါဲပုၚ်ပူရေတ် ဂြိပ်ဂေတ်ပွဳပွူ  ဋ္ဌာန်လ္တူဂေါဝ်ဆာဲ ဒၞာဲသာ်ထဝ်သ္အး  တၟးတိတ်အိုတ်ရမိဂ္ဂး ။


သြဒါတဋ္ဌနမှာ၊  နူ− ဒၞာဲသာ်သြန်ဂးပၠန်  သာ်ဗ္တာၚ်ၜတ်ဗျာၚ်ၚေက်,   ဇုတ်ဟီုခုတ်မတ်ဇြုၚ်ဒှ်ကၠုၚ်သာ်ဗု  ဇြုၚ်ဂွုၜတ်သဴ ညံၚ်ပ္ကဴဒလုံဂြိပ် ဒတုံဂေတ်ဗိုၚ် ပြိုၚ်တိတ်နူအဝယ်ဇကုဇကု။   သြဒါတာစ၊ ၚ်−  လျးသာ်သြန် ဗုပၠန်ၜတ်သ္အး  တၟးညံၚ်ဂိတုသာ်ကၠု ဟွံသၞဴတုပ်ပ္ကဴသြန်ဂမၠိုၚ်ကီုလေဝ်။  (ပ္ကဴသန်) 


နိက္ခမိံသု ၊  စိုန်− တိတ်ကၠုၚ်ညဳညဳ ဖျဳဖျဳဖျဴဖျဴ  ဂဵုတဴစၠးစရာဲ ဂေါဝ်ဆာဲဒှ်လျုၚ် ပါဲပုၚ်ပူရေတ် ဂြိပ်ဂေတ်ပွဳပွူ  ဋ္ဌာန်လ္တူဂေါဝ်ဆာဲ ဒၞာဲသာ်သြန်သ္အး  တၟးတိတ်အိုတ်ရမိဂ္ဂး ။


လောဟိတဋ္ဌာနမှာ၊  နူ− ဒၞာဲသာ်ဗ္ကေတ်ကၠိၚေတ်ဟွံဍုန်ဖျုန်, ဆီ,  သၟန်ပါၚ်ဇာၚ်ၚု ဍာဲဗ္ကေတ်ဟွံလေတ်ဖျောန်လဝ် အံသဝ်လေဝ်ဂၠိုၚ် ပြိုၚ်တိတ်နူအဝယ်ဇကုဇကု။  လောဟိတာစ၊ ၚ်− လျးသာ်ဗ္ကေတ်သာ်ဍာဲ  ဂေါဝ်ဆာဲလျုၚ်ဒၟံၚ် ညံၚ်ပ္ကဴချီုဍာ် သာ်ဗၠဲဂွါ ဥပ္ပိုလ်နွံကဵုသာ်ဗ္ကေတ် သာ်ဆီဂမၠိုၚ်ကီုလေဝ်။   နိက္ခမိံသု၊ စိုန်−  တိတ်ကၠုၚ်ညဳညဳ ဖျဳဖျဳဖျဴဖျဴ ဂဵုတဴစၠးစရာဲဂေါတ်ဆာဲဒှ်လျုၚ် ပါဲပုၚ်ပူရေတ် ဂြိပ်ဂေတ် ပွဳပွူဋ္ဌာန်လ္တူ ဂေါဝ်ဆာဲ  ဒၞာဲသာ်ပဍီု, သာ်ဗ္ကေတ်ၜတ်သ္အးတၟးတိတ်အိုတ်ရမိဂ္ဂး ။ 


တမှာတမှာ၊ နူ−  ဂတာဇိုၚ်ဂတာတဲ, သၞေံဇိုၚ်သၞေံတြ အဝဲလဵုဟွံသှ်ေ လစှ်ေဇကုဂှ်ဂှ်။  ပဥ္ဇိဋ္ဌာစ၊ ၚ်−  လျးသာ်ဗ္ကေတ်ဟေံဟေံရဴသၞေံဇိုၚ်ၜါ  သာ်တာဍုဟ်ဍုဟ်ကြံၚ်ကြံၚ် ညံၚ်သာ်ပဍီု,  သာ်တ္ၚေက်,  သာ်မတ်ကကြၚ်ဂမၠိုၚ်ကီုလေဝ်။   နိက္ခမိံသု၊  စိုန်−  တိတ်ကၠုၚ်ညဳညဳ ဖျဳဖျဳဖျဴဖျဴ ဂဵုတဴစၠးစရာဲဂေါဝ်ဆာဲ ဒှ်လျုၚ်ပါဲပုၚ်ပူရေတ်ဂြိပ်ဂေတ် ပွဳပွူဋ္ဌာန်လ္တူ ဂေါဝ်ဆာဲဒၞာဲသာ်ပဍီု, သာ်ဗ္ကေတ်ၜတ်သ္အးတၟးတိတ်အိုတ်ရမိဂ္ဂး ။


ပဘဿရာစ၊ ၚ်− လျးမသုန်သၞဴ−  ကၠာသာ်လမ္စံက်,   ကြဴသာ်တ္ၚေက်,  သာ်ဗ္ကေတ်ၜတ်ပၠန် တ္ၜန်တ္ၜောဲသံၚ်ဗြံၚ် တုပ်ညံၚ်ဆေဝ်ပလေဝ်ဇုက်လလဳ ဖျဳဖျဳဖျဴဖျဴ တၟးတဴပြဟ်ပြေဟ်ဂမၠိုၚ်ကီုလေဝ်။   နိက္ခမိံသု၊  စိုန်−  တိတ်ကၠုၚ်ညဳညဳ ဖျဳဖျဳဖျဴဖျဴ ဂဵုတဴစၠးစရာဲ ဂေါဝ်ဆာဲဒှ်လျုၚ် ပါဲပုၚ်ပူရေတ် ဂြိပ်(ဒြေပ်)ဂေတ်ပွဳပွူ  ဋ္ဌာန်လ္တူဂေါဝ်ဆာဲ အလုံဒၞာဲအိုတ်သ္အး တၟးတိတ်အိုတ်ရမိဂ္ဂး ။


#'''(သွက်ဂွံတီအဓိပ္ပါယ်)'''
(၁) လျးသာ်နဳလ။  သော်က္ဍိုပ်သော်ခၟိပ် သော်ပုၚ်မုၚ်သော်ကၞေၚ်မတ်, ကောန်မတ်ကျာ်တြဲတံဂှ် ဂဵုလဟဵုတၟးဒၟံၚ်နကဵုလျးအရံၚ်သာ်လမ္စံက် သာ်ဒမျိုၚ်တုဲ နွံကဵုစၠးစရာဲဂေါဝ်ဆာဲဗွဲမလောန်အိုတ်ရ၊ နသဘဴပကတိမြဴသာ်ဝွံ နူကဵုလစှ်ေအဝယ်ဇကုကျာ် သာ်လမ္စံက်သာ်ဒမျိုၚ် “လျးသာ်နဳလ” ဂမၠိုၚ် ပြိုၚ်တိတ်ကၠုၚ်အိုတ်ရ၊ ပ္ဍဲအခါကာလျးသာ်နဳလာဂမၠိုၚ်ပြိုၚ်တိတ်ကၠုၚ်ဂှ် တုပ်သၟဟ်ညံၚ်ရဴတၟံရတ်ဣန္ဒနဳလသာ်လမ္စံက်ကီု၊  တုပ်သၟဟ်ကဵုပ္ကဴဥပ္ပိုလ်လမ္စံက်ဟွံပြံက်ဟွံစောန်ကီု၊ လျးသာ်လမ္စံက်တံဂှ် ဂဵုလဟဵုတၟးတိတ်ကၠုၚ်နူဇကုကျာ် လပါ်လ္တူပါဲပုၚ်ၜါလပါ် သၞဴရဴတ္ၜန်ထ္ၜောဲရေၚ်သ္ကံတုဲ မၞုံကဵုစရာဲကျာ်သြဳဗွဲမလောန် လျိုၚ်ဇြုၚ်သ္ဍိုက်ဗွဲမလောန်ရ၊ လျးအရံၚ်တံဂှ်လေဝ် မၞုံဗၞတ်တၟာသ္ၚိကီု မၞုံဗၞတ်တၟာဒဵုကီု ဇၞော်နူဂှ်ကီု ဂဵုလဟဵုယးတၟး ဗျာပ်တြးအာအလုံဒိုဟ်အိုတ်သီုတုဲ ဒှ်အရီုမတ် စိုပ်ကၞုၚ်လျုၚ်ဇြုၚ်သ္ဍိုက် ကြိုက်ကဵုမတ်ဂကူဗုဒ္ဓဘာသာဗွဲမလောန်ရောၚ်။


(၂) '''လျးသာ်ပဳတ'''။  မပ္တံကဵုဂတာပ်မတ်ဖျုန်ဇကု စၞာံဇကုကျာ်တံဂှ် ဂဵုလဟဵုတၟးဒၟံၚ် နကဵုလျးအရံၚ်သာ်ထဝ် (သာ်ဗိုဟ်ဗိုဟ်)တုဲ နွံကဵုစရာဲဂေါဝ်ဆာဲဗွဲမလောန်အိုတ်ရ၊ အသဘဴပကတိမြဴသာ်ဝွံ နူကဵုလစှ်ေအဝယ်ဇကုကျာ်သာ်ထဝ်ဂှ်   “လျးသာ်ပဳတ” ဂမၠိုၚ် ပြိုၚ်တိတ်ကၠုၚ်အိုတ်ရ၊ ပ္ဍဲအခါကာလျးသာ်ပဳတဂမၠိုၚ်ပြိုၚ်တိတ်ကၠုၚ်ဂှ် တပ်သၟဟ်ညံၚ်ရဴကြက်ထဝ်, ထဝ်သိၚ်္ဂနိက်,  ပ္ကဴထဝ်,  ဍာ်ထဝ်မဇွောဝ်အာပ္ဍဲဇၟောဝ်ဍာ် သာ်လွာထဝ်ဂတှ်ေကီု၊   (ထဝ်ဗ္ကေတ်ဗီုထဝ်ပကတိရ) ။


လျးသာ်ထဝ်ဗိုဟ်ဗိုဟ်တံဂှ် ဂဵုလဟဵုတိတ်ကၠုၚ်နူဇကုကျာ် လပါ်လ္တူပါဲပုၚ်ၜါလပါ် သၞဴရဴတ္ၜန်တ္ၜောဲရေၚ်သ္ကံတုဲ မၞုံကဵုစရာဲကျာ်သြဳဗွဲမလောန် လျုၚ်ဇြုၚ်သ္ဍိုက်ဗွဲမလောန်ရ၊ လျးအရံၚ်တံဂှ်လေဝ် မၞုံဗၞတ်တၟာသ္ၚိကီု မၞုံဗၞတ်တၟာဒဵုကီု ဇၞော်နူဂှ်ကီု ဂဵုလဟဵုယးတၟး ဗျာပ်တြးအာအလုံဒိုဟ်အိုတ်သီုတုဲ ဒှ်အာရီုမတ် စိုပ်ကၞုၚ်လျုၚ်ဇြုၚ်သ္ဍိုက် ကြိုက်ကဵုမတ်ဂကူဗုဒ္ဓဘာသာဗွဲမလောန်ရောၚ်။


(၃) '''လျူသာ်သြဒါတ'''။  မပ္တံကဵုမတ်,  ၚေက်,  ဇုတ်မၞုံဒၟံၚ်ပ္ဍဲဖျုန်ဇကုကျာ်တံဂှ် ဂဵုလဟဵုတၟးဒၟံၚ် နကဵုလျးအရံၚ်သာ်ဗု,   သာ်ပ္ကဴဒလုံ,   သာ်သြန်တုဲ နွံကဵုစၠးစရာဲဂေါဝ်ဆာဲဗွဲမလောန်အိုတ်ရ၊ နသဘဴပကတိမြဴသာ်ဝွံ နူကဵုလစှ်ေအဝယ်ဇကုကျာ်သာ်ဗုၜတ်ဂှ် “လျးသာ်သြဒါတ”ဂမၠိုၚ် ပြိုၚ်တိတ်ကၠုၚ်အိုတ်ရ၊ ပ္ဍဲအခါကာလျးသာ်သြဒါတဂမၠိုၚ်ပြိုၚ်တိတ်ကၠုၚ်ဂှ် တုပ်သၟဟ်ညံၚ်ရဴလွဳမာန်ဂိတုမကၠောန်လဝ်နကဵုသြန်ကီု။  '''(မူလ − သန်အ္စာသၠပတ်မည်တံကၠာကၠာညးချူအိုတ်ရ)
'''

တုပ်သၟဟ်ညံၚ်ရဴလျးဂိတုမဗုသ္အး,   သၟးညံၚ်ရဴပ္ကဴသြန်,  ညံၚ်ရဴသြန်ဂတှ်ေ,  ညံၚ်ရဴဍာ်သြန်မဇွောဝ်အာပ္ဍဲဇၟောဝ်ဍာ်ကီု၊  လျးသာ်သြန်,   လျးမဇြုၚ်ဂွုဗုၜတ်တံဂှ် ဂဵုလဟဵုတိတ်ကၠုၚ်နူးဇကုကျာ် လျပါ်လ္တူပါဲပုၚ်ၜါလပါ် သၞဴရဴတ္ၜန်တ္ၜောဲရေၚ်သ္ကံတုဲ မၞုံကဵုစရာဲကျာ်သြဳဗွဲမလောန် လျုၚ်ဇြုၚ်သ္ဍိုက်ဗွဲမလောန်ရ၊ လျးအရံၚ်တံဂှ်လေဝ် မၞုံဗၞတ်တၟာသ္ၚိကီု မၞုံဗၞတ်တၟာဒဵုကီု ဇၞော်နူဂှ်ကီု ဂဵုလဟဵုယးတၟး ဗျာပ်တြးအာအလုံဒိုဟ်အိုတ်သီုတုဲ ဒှ်အာရီုမတ် စိုပ်ကၞုၚ်လျုၚ်ဇြုၚ်သ္ဍိုက် ကြိုက်ကဵုမတ်ဂကူဗုဒ္ဓဘာသာဗွဲမလောန်ရ။


(၄) '''လျးသာ်လောဟိတ'''။ မပ္တံဖျုန်ဆီ မၞုံပ္ဍဲစၞာံဇကုကျာ်သၟန်ပါၚ်ကျာ်တံဂှ် ဗ္ကေတ်ဍာဲယောံဗွဲမလောန်အိုတ်ရ၊ သာ်ဗ္ကေတ်လျးသာ်ဗ္ကေတ် သာ်ဆီဍာဲယောံတံဂှ် ဂဵုလဟဵုတၟးဒၟံၚ်နကဵုလျးအရံၚ်သာ်ဗ္ကေတ်သာ်ဆီတုဲ နွံကဵုစၠးစရာဲဂေါဝ်ဆာဲဗွဲမလောန်အိုတ်ရ၊ နသဘဴပကတိမြဴသာ်ဝွံ နူကဵုလစှ်ေအဝယ်ဇကုကျာ် သာ်ဗ္ကေတ်ဍာဲယောံ မတုပ်ကေုာံသာ်ဇာၚ်ၚု, ကြေက်ဂှ်  “လျးလောဟိတ”ဂမၠိုၚ် ပြိုၚ်တိတ်ကၠုၚ်အိုတ်ရ၊ ပ္ဍဲအခါကာလ လျးသာ်လောဟိတဂမၠိုၚ်ပြိုၚ်တိတ်ကၠုၚ်ဂှ် တုပ်သၟဟ်ညံၚ်ရဴဗၠဲဂွါဗ္ကေတ်,  ပ္ကဴဥပ္ပါလ်ဗ္ကေတ်,  မၞိက်ဗ္ကေတ်ကီု။


လျးသာ်ဗ္ကေတ်ဟွံဒးလံက်လေတ်ဖျောန်လဝ်ဂှ်ကီု၊  လျးသာ်ဆီဍာဲယောံတံဂှ်ကီု၊  ဂဵုလဟဵုတိတ်ကၠုၚ်နူဇကုကျာ် လပါ်လ္တူပါဲပုၚ် ၜါလပါ်သၞဴရဴတ္ၜန်တ္ၜောဲရေၚ်သ္ကံတုဲ မၞုံကဵုစရာဲကျာ်သြဳဗွဲမလောန် လျုၚ်ဇြုၚ်သ္ဍိုက်ဗွဲမလောန်ရ၊ လျးအရံၚ်တံဂှ်လေဝ် မၞုံဗၞတ်တၟးသ္ၚိကီု မၞုံဗၞတ်တၟာဒဵုကီု ဇၞော်နူဂှ်ကီု ဂဵုလဟဵုယးတၟးဗျာပ်တြးအာအလုံဒိုဟ်အိုတ်သီုတုဲ ဒှ်အာရီုမတ်စိုပ်ကၞုၚ်လျုၚ်ဇြုၚ်သ္ဍိုက် ကြိုက်ကဵုမတ်ဂကူဗုဒ္ဓဘာသာဗွဲမလောန်ရောၚ်။



(၅) '''လျးသာ်ပဥ္ဇိဋ္ဌ'''။  လျးသာ်မဥ္ဇိဋ္ဌ မၞုံကဵုသာ်ဗ္ကေတ်တံဂှ်တုန် သာ်ဗ္ကေတ်ဗိုဟ်ဗိုဟ်လေဝ်ဟွံဒှ်,  ဗ္ကေတ်ကြံၚ်ကြံၚ်လေဝ်ဟွံသေၚ်,  ဗ္ကေတ်ၜတ်ၜတ်ဟေံဟေံ ညံၚ်ရဴသၞေံဇိုၚ်တဲကျာ်ကီုရ၊  လျးတံဂှ် ဂဵုလဟဵုတိတ်ကၠုၚ်နူကဵုလစှ်ေအဝယ်ဇကုကျာ် လပါ်တေံလပါ်ဏံအိုတ်ရ၊  “လျးသာ်မဥ္ဇိဋ္ဌ” မတိတ်ကၠုၚ်နူကဵုအဝယ်လစှ်ေဇကုကျာ်ဂှ် နွံကဵုစၠးစရာဲ ဂေါဝ်ဆာဲဗွဲမလောန်အိုတ်ရ၊  နသဘဴပကတိမြဴသာ်ဝွံ နူကဵုအဝယ်လစှ်ေဇကုကျာ်ဂှ် လျးသာ်မဥ္ဇိဋ္ဌဂမၠိုၚ် ပြိုၚ်တိတ်ကၠုၚ်အိုတ်ရ။


ပ္ဍဲအခါကာလျးသာ်မဥ္ဇိဋ္ဌဂမၠိုၚ်ပြိုၚ်တိတ်ကၠုၚ်ဂှ် တုပ်သၟဟ်ညံၚ်ရဴသာ်တာပရံၚ်ကၠာဟွံဍုဟ်က္ဍၚ်,  သာ်မတ်ကကြၚ်,  သာ်ဗ္ကေတ်ၜတ်ၜတ်ဟေံဟေံတံဂှ် ဂဵုလဟဵုတိတ်ကၠုၚ်နူဇကုကျာ်လပါ်လ္တူပါဲပုၚ်ၜါလပါ် သၞဴရဴတ္ၜန်တ္ၜောဲရေၚ်သ္ကံတုဲ မၞုံကဵုစရာဲကျာ်သြဳဗွဲမလောန် လျုၚ်ဇြုၚ်သ္ဍိုက်ဗွဲမလောန်ရ၊ လျးအရံၚ်တံဂှ်လေဝ် မၞုံဗၞတ်တၟာသ္ၚိကီု မၞုံဗၞတ်တၟာဒဵုကီု ဇၞော်နူဂှ်ကီု  ဂဵုလဟဵုလျးတၟးဗျာပ်တြးအာအလုံဒိုဟ်အိုတ်သီုတုဲ ဒှ်အာရီုမတ်စိုပ်ကၞုၚ်လျုၚ်ဇြုၚ်သ္ဍိုက် ကြိုက်ကဵုမတ်ဂကူ ဗုဒ္ဓဘာသာဗွဲမလောန်ရ။


(၆) '''လျးသာ်ပဘဿရ''' ။  လျးသာ်ပဘဿရ မတိတ်ကၠုၚ်နူဇကုကျာ် သာ်ခဏဗစဳဖျဳဖျဳဖျဴဖျဴတံဂှ်တုန် − ဒှ်လျးမသုန်ဂကူကိုပ်ကၠာဂှ်ရ၊ ဟိုတ်နူတိတ်ကၠုၚ်ဗွဲမတၟေၚ်တၟဟ်စိ − ဒှ်လျးမွဲဂကူကီု ဟီုဂးစရ၊  လျးကိုပ်ကၠာမသုန်ဂကူမသုန်သာ်တံဂှ် မၞုံဗၞတ်တၟာသ္ၚိတၟာဒဵု ဇၞော်နူဂှ်ဒှ်တံ  တိတ်ကၠုၚ်ဟဂွံပိုတ်ဟဂွံသ္ဂုတ်ခြာတုဲ ဗျာပ်တြးအာအလုံဒိုဟ်အိုတ်သီု ဗွဲမဇၞော်သၠဲလး ပြးဇးအာအိုတ်ရ။


ဥပမာတွာ်သာ်လမ္စံက်ဟီုမ္ဂး၊  ညံၚ်ရဴဂိတုအိုတ် ပယာံဗ္တံသ္ဂာတ္ၚဲမဂၠုဒီုဒၟံၚ်ကီု ဂၠုလမ္စံက်မွဲဒမြိပ်ဓဝ်ရ၊ လျးပဘဿရဂမၠိုၚ်ဝွံ ယးတၟးဂြိပ်တိတ်ကၠုၚ်မွဲဒမြိပ်ဓဝ် လၟိုန်ကာလဟွံသေၚ်၊ ပ္ဍဲကာလဥတုဗြဲလ္တူအမှဲအာကာသတေံဂှ် ညံၚ်ရဴဆေဝ်ပလေဝ်ဇုက်လလဳပံက်တိုန်ဖျဳဖျဳဖျဴဖျဴ ဂဵုတၟးတဴကီု တၟးတၟောန်တိုန်ကေတ်ဂြိပ်တိတ်တုဲ ညံၚ်ရဴမဒေါံထေက်အိုတ်ပၠိုတ်အာကီု သီုကဵုလျးဂၠိုၚ်ကဵုသာ် (မသုန်သာ်)ဂှ် သၞဴရဴဒၟံၚ် ညံၚ်ဂွံဒှ်စရာဲကျာ်သြဳမွဲဂကူကီုရဒှ်တုဲ လျးသၞဴရဴသံၚ်ဗြံၚ်ဂမၠိုၚ် ပြိုၚ်တိတ်ကၠုၚ်အိုတ်ရ။


ၜိုန်ရဟီုဂးလျးခဏဗစဳဖျဳဖျဳဖျဴဖျဴတိတ်တဴကီုလေဝ် ညံၚ်ရဴ“လျးစၟလဳလိၚ်, စၟလလိၚ်” တၟးတၟောန်ဒၟံၚ်ပ္ဍဲကာလဗ္တံဍောတ်တ်ဍောတ်သောဲသောဲဗြောဲဗြောဲ တၟာချောဲဓဝ်ဂှ်ဟွံသေၚ်၊ ညံၚ်ရဴလျးဂိတုပၟတ်စက်ဂဵုလၜက်ဒးပ္ဍဲဂၠးမုက်ဒ္ၚေါဝ် ကၠာတၟးကဵုဟွံတၟး,  တၟးသပုၚ်သပုၚ်သပါသပါ (သဗုၚ်သဗုၚ်ညိနာၚ်)ဂှ်လေဝ်ဟွံသေၚ်၊  ဂဵုတၟးတၟောန်ဒၟံၚ်သေဲသေဲ ပလေဲပလေဲဇၞော်ဇၞော်တုဲ တၟးပြာကတ်တဴဗွဲမလောန်ရောၚ်။


*'''သွက်ဂွံစွံသတိ''' ။  အတိုၚ်စၞောန်ထ္ၜးကၠုၚ်တုဲဝွံ  “လျးမ္ဂး”ဂှ် တုပ်သၟဟ်ကဵုသာ်သဏ္ဌာန်မၞုံဒၟံၚ်ပ္ဍဲဇကုကျာ်သဗ္ဗညုတုဲ၊  ဟိုတ်နူဂၠံစိုတ်အပ္ဍဲခိုဟ်ပြဲဒးရး သ္အးဇ္ၚးဇြုၚ်ဂွုဗုၜတ်ကေဝ်ဒၟံၚ်ဂှ်ရ −  နကဵုအစောံဣဒ္ဓိအာနုဘဴဂှ် လျးအရံၚ်ဂမၠိုၚ် ပြိုၚ်တိတ်ကၠုၚ်တုဲ မဒှ်လျးသ္ဍာံဟွံဆောတ်ဒှ်လျးဗွဲစၟတ်ရ။


ပ္ဍဲကာလလၟုဟ်ဝွံ မပ္တံကဵုလျးပၟတ်လျးဂိတု လုက်စုက်ဒးဒၞာဲအရာမမိက်ကဵုမွဲမွဲတုဲ ညးလ္ၚဵုဆဵုညာတ်ဒးထေၚ်ခယျဂး လျးကျာ်ရ၊  ပ္ဍဲအရာမစပ်ကဵုကျာ်ဂှ် ယဝ်ရဆဵုညာတ်ဒးလျးမမိက်ကဵုမွဲမွဲမ္ဂး −  “လျးဍာံဍာံရဟေအ်” ဟီုဂးညးသ္ကံ ကတဵုဗဒှ်ဒၟံၚ်ပရိုၚ်သဇိုၚ်ကောလဟလဂှ် ဟိုတ်နူမဒှ်ဒၟံၚ်ညံၚ်ရဴဂကူဘာသာညးတၞဟ်သ္ပဝေၚ်ဂရိုၚ် ဂြိုၚ်စရဵုဝေၚ်ကဵုဘာသာဇကုကီုရ၊ ညာတ်ဒးတၟးတၟောန်ဒၟံၚ်မွဲမွဲသာ်တုဲ ထေၚ်ဂးလျးကျာ် ထေၚ်ဂးကျာ်ပၠးလျးတုြ ထိုၚ်သးကမၠေကမၠံၚ် နွံမံၚ်အိုတ်ကီုရ။


သွက်မၞိဟ်ညာန်ဍာဍာ ဗ္စာရဏာဟွံစိုပ် မၞိဟ်ပညာအောန်အောန်တံဂှ်လေဝ် ဂုန်စရာကျာ်သြဳကျာ်တြဲမပြဲဍာံပြဗွဲစၟတ်ဂှ် ဟွံဇၞော်မောတ်တဴတက်တိုန်အရၚ်ဇကုတုဲ သဒှ်ညံၚ်ရဴစရာဲကျာ်သြဳဂုန်အာနုဘဴကျာ် လီုလာ်ဍိုန်လျ ဇြကှ်စှ်ေအာကီုဂှ် ထေက်ကဵုအောန်စိုတ်ခိုဟ်ကွေံကွေံရ၊  ညာန်ဍောတ်သွတ်ဗ္စာရဏာဟွံဒး ထေၚ်ဂးလျးကျာ်ဍာံဍာံတုဲ  ဟီုပြၚ်ဏာဂလာန်နူကွာန်စိုပ်ဍုၚ် နူဍုၚ်စိုပ်ရးကး ထိုၚ်သးဒၟံၚ်ဂြုဂြုထအုထအု သ္ပကအသဝ်ဗၠေတ်ဗၠေတ် လညာတ်ဟွံဇေတ်ပၠန်ဂှ် ဒးဂွကဵုဂကူဘာသာညးတၞဟ်ခိုဟ်ရ။


လျးကျာ်တြဲပိုဲ ဃောနွံပြာကတ်တေံကဵုလျးလၟုဟ်, လျးအပြောံဂမၠိုၚ်ဂှ် ညိညဓဝ်ပ္တဝ်စွံလံၚ်မွဲဟာန်ပြိုၚ်ပ္ကာန်ၜတ်ကၞာတ်ဟွံဂွံရ၊ ဟိုတ်နူကျာ်တြဲအတုလ သ္ပလဝ်အဓိဋ္ဌာန်စိ လျးအရံၚ်ဂမၠိုၚ် ဂဵုလဟဵုတၟးတိတ်ကၠုၚ်နူတၞံဇြဲဗောဓိ မဒှ်ဆုပလိုဟ်ကျာ်ဒလာဲကျာ်ကီု၊ နူဓါတ်ဇုတ်ဂမၠိုၚ်ကီုဂှ် ကတဵုဒှ်ဂွံဒၟံၚ်ရ၊ ပ္ဍဲကာလသာသနာကၠေံဗဒန်လီုလာ်ဟုတ်စှ်ေအာဂှ် ဓါတ်ကျာ်ဂမၠိုၚ်အလုံအိုတ်သီု က္ညကောံအာပ္ဍဲတ္ကံလၚ်္ကာသိၚ်ဃဵုတေံအိုတ်ရ။


နူဂှ် က္ညအာဒၞာဲကျာ်ဒှ် − ဒၞာဲကျာ်မကတဵုဒှ် တၞံတံမူလမဟာဗောဓိ “ဗုဒ္ဓဂယာဒေါဝ်ပၞေဟ်တိ”တေံတုဲ ဒဒှ်ရဓါတ်ကျာ်ဂမၠိုၚ် ပၠလျးထ္ၜးဣဒ္ဓိလျးအရံၚ်ဂဵုတၟးတိတ်ကၠုၚ်ဂှ် တွံလဝ်ပ္ဍဲပြကိုဟ်သုတ်အဘိဓဝ် နွံဒၟံၚ်ရ၊ (အဋ္ဌကထာမပ္တံဨကအၚ်္ဂုတ္တဵု ပြဝံက်ဒုတိယမာဒါဒိဝဂ်၊  အဋ္ဌကထာသုတ်ပါထေယျပြဝံက်သာသနအန္တရဟိတ၊  အဋ္ဌကထာသမ္မောဟဝိနောဒနဳညာဏဝိဘၚ်္ဂနိဒ္ဒေသဒသကဝဏ္ဏနာတံဂှ်  စပ်ကဵုဓာတုပရိနိဗ္ဗာန်နွံဒၟံၚ်ရောၚ်) ။


ယဝ်ရကျာ်တြဲဟွံသ္ပလဝ်အဓိဋ္ဌာန်ဗွဲတၟေၚ်မ္ဂး − မပ္တံကဵုကျာ်စေတဳကျာ်ထွာဲ ကျာ်ပဋိမာရုပ် ကျာ်ဆု ဟွံသေၚ်ကဵုကျာ်ဂမျိုၚ်တံဂှ် တၞဟ်နလျးကျာ် ဂွံဗပါ်တိတ်ကၠုၚ်ဂွံတၟးတိတ်ကၠုၚ်လောဲသွာဒၟံၚ်ဟွံသေၚ်ရ၊ ကျာ်တေံကျာ်ဏံ ပၠလျးထ္ၜးလျး (ကျာ်မြဟ်) ဒယှ်စဟီုဂးစမိၚ်ဒၟံၚ်ဂှ်လေဝ်  လျးကျာ်ဍာံဍာံပြပြဟွံသေၚ်လေဝ်နွံ၊ ဍာံဍာံပြပြလေဝ်နွံရ၊  ဟိုတ်နူနိမိတ်မမိက်ကဵုမွဲမွဲတုဲ ယဝ်ရလျးတိတ်ကၠုၚ်မ္ဂး − လပါ်ဍာံဟေၚ် ဒးဖျေံသ္ဂုတ်သွာတ်ရ။


*ဂတဝွံ  စၞောန်ထ္ၜးကဵုတဝှ်ပြကိုဟ်မေလိန္ဒပညှာတုဲ ဖျေံစိုတ်ပ္တေဟ်သၠေဟ်ပၟာကဵုဂွံအိုတ်ညိ။


ဟိုတ်ဂှ်ရ − လၟုဟ်စၞောန်ထ္ၜးလဝ်အတိုၚ်ဂါထာလ္ၚောဝ်ကျာ်ကျာ်တြဴသာ် သ္ပအာရီုကဵုလျးကျာ်တြဴသာ်ဂှ် ဒဒှ်ရလျးကျာ်တြဲတိတ်ကၠုၚ်နူတေံနူဏံ ပွဳပွူလ္တူသၟဝ်အလုံကာယအိုတ်သီုတုဲ ပၠောပ်စိုတ်လျုၚ် ဖျုၚ်ဏာဇဴညာန်ကဵုဂွံမာန်ညိ၊ နကဵုလျးအရံၚ်တြဴသာ် မၞုံကဵုစရာဲကျာ်သြဳ ဂေါဝ်ဂေါဝ်ဆာဲဆာဲ သပ္ပါဲဒးရး ဒးကဵုမတ်ပူဂဵုကွေတ်သမ္မာ ဗီုတၠုၚ်လအာလျးအရံၚ်ကျာ်တြဲပိုဲဂှ် ကေဝ်ၜတ်လၟောဝ်ဏာ ညာန်ပညာဇကုတုဲ ပ္ဍဲသ္ၚိဇကုလေဝ်ကဵုဒှ် ပ္ဍဲဗဒါဲကျာ်ထွာဲကျာ်စေတဳလေဝ်ကဵုဒှ် ဃောလ္ၚောဝ်ကျာ် သ္ပအာရီုကဵုကျာ်ဂုဏ်ကျာ်ဂှ် လျးအရံၚ်ညံၚ်ဂွံကၠုၚ်တၟး ပြာကတ်ညာတ်ကေတ်နကဵုစိုတ်မာန်ဂှ် သြဝ်ပ္တိတ်ဇြဟတ်အိုတ်ညိ၊ ဗီုဂွံသ္ပအာရီုလျးကျာ်တြဴသာ်ဂှ်လေဝ် ကလေၚ်စွံသတိတုဲ မၠာ်သ္ၚဳမွဲပ္ဍဲနဲကိုပ်ကၠာတေံညိ။


'''လၚ်္ကာလျးကျာ်တြဴသာ်'''။   သာ်လမ္စံက်,  ထဝ်,  သြန်၊ ဗ္ကေတ်ပၠန်လောန်ကာဲ၊  သာ်ဍာဲတာပရံၚ်၊  ညံၚ်ဇုက်လလဳ၊ လျးတြဴပ္ညဳ၊  သၟိၚ်ခၟဳတွံလဝ်ရောၚ် ။

==သွက်သ္ဂောံသမ္တီကျာ်ပၠလျးကျာ်မြဟ်==
ပ္ဍဲပြကိုဟ်မိလိန္ဒပညှာ ဒၞာဲခန်  “စေတိယပါဋိဟာရိယ” ကျာ်စေတဳပၠလျးဂှ် ထေရ်နာဂသိုန်သှ်လဝ်ကဵုသၟိၚ်မေလိုန်ကျာ် ဂွံပၠလျးကျာ်ဂွံမြဟ်ဂှ် ဟိုတ်နွံဒၟံၚ်ပိသာ်ရ၊ ပိသာ်မ္ဂးဂှ် −−

(မွဲ) တၠအရှန်မွဲဇကုဂှ် ကၠာဟဂွံသ္ပပရိနိဗ္ဗာန်ဏီ၊  ဟိုတ်နူဓဝ်ဇြဟာန်ဆာန်ဍူသတ်မၞိဟ်ဒေဝတဴတံစိ၊  သ္ပလဝ်အဓိဋ္ဌာန်သာ်ဝွံရ၊  နူကဵုကျာ်စေတဳသၠိုၚ်လဝ်ဓါတ်ဇုတ်အဲဂှ် လျးဣဒ္ဓိမွဲမွဲ ကဵုဂွံတိတ်ကၠုၚ်ညိ ရဴသာ်ဝွံ သ္ပလဝ်အဓိဋ္ဌာန်ရ၊ ဟိုတ်နူသ္ပလဝ်အဓိဋ္ဌာန်စိ − မပ္တံလျးဣဒ္ဓိဂမၠိုၚ် ပြိုၚ်ဂဵုတၟးတိတ်နူကျာ်စေတဳရောၚ်။


(ၜါ) ဒေဝတဴပြဲပြဲဂမၠိုၚ် နွံပၟိက်ကဵုဒတုဲဖဵုမြမောဝ်ဗွဲမဂၠိုၚ်သွက်သာသနာကျာ် ဂွံဇၞော်မောဝ်ဂဵုလဟဵုရာၚ်ဆာဲတိုန်အာတုဲ၊  ယဝ်ရပိုဲဂွံထ္ၜးဣဒ္ဓိပ္ဍဲကျာ်စေတဳဂှ်မ္ဂး − ညးလျုၚ်ဇြုၚ်သ္ဍိုက်ကဵုသာသနာဂၠိုၚ်တိုန်ရ၊  ညးလျုၚ်ဇြုၚ်သ္ဍိုက်ကဵုသာသနာတံဂှ် ကုသဵုဇၞော်ဂၠိုၚ်တိုန်ဏောၚ်၊ ပၠောပ်စိုတ်ရဴသာ်ဝွံတုဲ နကဵုပၟိက်ဆန္ဒပြဲပြဲဂှ် ဒေဝတဴတံထ္ၜးဣဒ္ဓိအိုတ်ရ၊ ဟိုတ်နူဒေဝတဴတံထ္ၜးဣဒ္ဓိဂှ်ရ −  လျးတၟးဂဵုပြးတိတ်နူကျာ်စေတဳရောၚ် ။


(ပိ) ကောန်ဂကူသၟတ်ဗြဴသၟတ်တြုံမၞိဟ်ဇၞော်ပြဲပြဲ ရဲသဒ္ဓါသ္ကေက်သ္ကာတံဂှ် အာလ္ၚောဝ်ရှ်ေသှ်ေရဴဂဴ ပူဇဴမပ္တံသြဴမြမောဝ် ကဵုဒါန်ကုကျာ်တုဲ မိက်ဂွံညာတ် မိက်ဂွံဆဵု မိက်ဂွံဗဵုလ္ၚောဝ်လျးကျာ်တုဲ  သြဝ်ထ္ၜးဣဒ္ဓိမွဲမွဲသာ်ညိအဴ ရဴသာ်ဝွံ သ္ပအဓိဋ္ဌာန်အိုတ်ရ၊  ဟိုတ်နူအဓိဋ္ဌာန်ညးတၠသဒ္ဓါ သ္ကေက်သ္ကာတၟေၚ်တၟဟ်လောန်အာဂှ်ရ၊  လျးဂဵုတၟးပြးတိတ်နူကျာ်စေတဳရောၚ်။  −  ဣဝွံ မပ္တံကျာ်စေတဳ ကျာ်ဆုဍိုတ်တၟံ ဂွံပၠလျးထ္ၜးဣဒ္ဓိ ဂွံမြဟ်ဒၟံၚ်ဂှ် နွံပိသာ်ဝွံရောၚ်။   ။

==ဗီုဂွံသ္ပအာရီုကဵုကျာ်ကွာ်ဒတဴဒှ်တံ==
'''စရံယောယဒိဝါတိဋ္ဌံ၊ နိသိန္နောဥဒဝါသယံ။'''

'''နိဗ္ဗာယံဓာတုဘာဝေန၊ ဟိတံသတ္တာနမာစရေ။'''

ယောဘဂဝါ၊ ယြဴ − ၚ်ကျာ်တြဲပြဲဗွဲဝိသေသ  တၠပိုန်တြဴပြကာ။   စရံဝါ၊  သီုကဵုက္ညကွာ်ဍိုက်ပေၚ်ကဵုကျာ်သြဳဂတခၟဳသၚ်ကီု။   ယဒိဝါတိဋ္ဌံ၊  သီုကဵုဟွံအာဇိုၚ်ၜါဟွံချဳ လွဳညိဟွံထဴ ဒတဴဒေါံဒၟံၚ် ညံၚ်ရဴဒဵုထဝ်ကီု။   နိသိန္နောဝါ၊  သီုကဵုမဂဇအ်ဖျအ်ဇကုတက်တွာဲ ရာဲဆာဲနကဵုလျးတြဴတဴဒေါဝ်ပရိသာတ်ကီု။   ဥဒဝါသယံ၊  သီုကဵုမတိက်တၚ်အာ   အခါဗ္တံပ္ဍဲဘာနမခၠေဝ်သှ်, သၟာန်တၞဟ်တၞဟ်သာ်ကီု။


နိဗ္ဗာယံ၊ နကြိဆိုက်ညန် လောန်စဴညးကော် တော်ရံၚ်အာယုက်,  ဝှ်ဒှ်ဒ္စါံစှော်ပၠန် ပန်ဣသုန်စိုပ်ရ သ္ပပရိနိဗ္ဗာန်နေဝ်။  ဓာတုဘာဝေန၊ နဒဒှ် − သရဳရဓာတ် ညာတ်ကဵုကြက်အာဲတၟာဲ ဂွံဗဒါဲနိဿဲ သွက်ရဲလက်ကရဴ ဂွံရှ်ေသှ်ေရဴဂဴတဴကီု။   သတ္တာနံ၊ ဒဒက်တဴကဵုသတ်ဂမၠိုၚ် ဂၠိုၚ်ဂၠၚ်အနန္တတော်ဆဟွံမာန်   မွဲဟာန်မၞိဟ်ဒေဝတဴဗြမှဴအိန်ဗြီု။  ဟိတံ၊  န်− ဒ္ဂေတ်လဝ်ကၟောန်ကၟောန် ညံၚ်ကောန်ဂၠုရာဟုလ  သ္ပလဝ်မွဲသၞောဝ်မှတ်လွဳပရာကွေံကွေံရောၚ်သွံ။


*'''သွက်ဂွံတီအဓိပ္ပါယ်''' 
တၠဳမၞုံကုပိုည်ကျာ်တြဲပိုဲဂှ် ရန်တၟံလဝ်ဟံၚ်ပြာ်ပ္တိုန်သတ္တံနူဇၟောဝ်ဍာံသံသာ ဏာဗစိုပ်ကဵုသြၚ်နိဗ္ဗာၚ်ဏောၚ်ဂးတုဲ သွက်ဂွံကတဵုဒှ်ကျာ်မွဲ ဗွဲမဗဗွဲကဵုဗပေၚ်ကၠုၚ်ပါရမဳ ပ္တံကၠုၚ်ပါရမဳဂၠိုၚ်ဂၠၚ်လောန် ကောန်ဆာန်သမ္ဘာဂိုဟ် ဖျုန်ဂြိုဟ်ခၟောၚ်မတ်ကဵုကၠုၚ်ဒါန်ဂံၚ်ဂံၚ် ဟွံရံၚ်ကဵုလမျီုဇကုရ၊ ကၞောတ်တဲ ပ္ဍဲကာလက္တဵုဒှ်ကျာ်ပၠန် သွက်ဂွံတန်တဴအာ အပိုၚ်အခြာအာယုက်ဂှ်လေဝ်ဂၠေံ၊ ဍောၚ်ဓဝ်ပြဲပြဲ သွက်ဂွံတန်တဴအာပ္ဍဲသဏ္ဃာန်သတ္တံလေဝ် ဟွံမွဲအှ်ေရ၊ ၜိုန်ဒှ်တဴသာ်ဂှ်ကီုလေဝ် လုကဴပွိုၚ်ပန်ဣသုန်(၄၅)သၞာံ သီုဗ္တံတတ္ၚဲ အခေါၚ်သၠးၜးဟွံမွဲသက်သက်ရောၚ်။


*'''ဂလိုၚ်လဵုလွဳဇၞော် တော်ချပ်ရံၚ်ညိ'''
(က) ကၠာဟွံကဵုပိုန် − ကျာ်တြဲမဟာကရုဏာ ဃောက္ညစဴအာဒုၚ်ဒါန်ပိဏ္ဍပါတ် ညာတ်ဒးမှာဇန်ဂမၠိုၚ် (မၞိဟ်မွဲမွဲ)ဂှ် ညံၚ်ဂွံသၟဟ်ကဵုစရိုတ် ဟီုဒးဒၠောံဗ္တောန် ဒးစၞောန်ထ္ၜးကဵုဂၠံၚ်တြဴနိဗ္ဗာန် ဂၠံၚ်တြဴသွဝ်တွံကဵုဓဝ်ပၠန်ရ။


(ခ) ကဵုပိုန်တုဲပၠန် − ဃောတန်တဴဒၟံၚ်ပ္ဍဲဘာဂန္ဓာကုဋဳ ကာလခၟဳသၚ်ဂမၠိုၚ် ကၠုၚ်စိုပ်ခစသဳကၠဳဂှ် ဒးကဵုကမ္မဋ္ဌာန်မွဲဟာန်ကေုာံ ဂလာန်သြဝါဒကဵုဒၠောံဗ္တောန်ပၠန်ရ၊ ခၟဳသၚ်တံက္ညစဴအာတုဲ ဗၞတ်မွဲချိုန်ခဏဟေၚ် ဒစေၚ်ဖျေံဇကုသတိတ်တၚ်ကၠေံရ၊ ပၠေၚ်ထောံလၟောၚ်ခန္ဓကာယမွဲချိုန်ခဏဍောတ်တုဲ ဒှ်ဓမ္မတာကျာ်တံရ။


ဓလိုက်ကတဵုနူသတိက်တုဲ ဒးမၠာဲသ္ၚဳသတ်နွံပ္ဍဲအလုံလောကဓာတ်မွဲဆောတ်ဂွံဟွံဂွံဂှ်ပၠန်ရ။   လက်ကရဴဂှ်ပၠန် မဟာဇန်ပရိသာတ်တံ နူဍုၚ်တေံဍုၚ်ဏံ ကောံစိုပ်ကၠုၚ်ဂြုဂြုဂြီုဂြီုတုဲ ဒးတွံကဵုဓဝ်ပၠန်ရ၊ ဗွဲမဗဗွဲကဵုစရိုတ်ပရိသာတ်မှာဇန်ဂမၠိုၚ် လၟေၚ်ဒေသနာတွံဓဝ်စဳပျးထ္ၜးကဵုဂၠံၚ်တြဴနိဗ္ဗာန်ရ၊ ကြဴနူဂှ် တ္ၚဲသဝ်ညိ ပရိသာတ်မှာဇန်ဂမၠိုၚ် သ္ပဂါရဝမ္ၚဵု ကလေၚ်စဴအာအိုတ်တုဲ ရပ်စပ်ပြဘိုက်ဍာ်လၟုဟ်ဍာ်ဂမ္တဴကီု ဇူဒီုထောံမွဲချိုန်ခဏဍောတ်ကီု သ္ပသာ်ဝွံတုဲ သၟိၚ်တ္ၚဲလေဝ် လုပ်အာလွဳမာန်ဇကုဇကုရ။


(ဂ) '''ပယာံတ္ၚဲပၠိုတ်''' − တ္ၚဲလုပ်အာတုဲဂှ် ကွးသာဝကခၟဳသၚ်ဂမၠိုၚ် ကၠုၚ်စိုပ်ပၠန်တုဲ ညးလ္ၚဵုအာတ်ကမ္မဋ္ဌာန် လ္ၚဵုသၟာန်ဂလာန် − သ္ဇိုဟ် − ဇြိုဟ်နက်၊ လ္ၚဵုဂှ်လေဝ်အာတ်ပါန်ဓဝ်ကလၚ်ပၚ်မှိၚ်ရ၊ ဗပေၚ်ကဵုပၟိက်ခန္ဒအလုံအိုတ်သီုတုဲ ပယာံဗ္တံစပၠိုတ်ဂှ် အိုတ်အာရ၊ ဖအိုတ်ထောံဗ္တံကၠာတဲရ။


(ဃ) ပယာံသ္ဂာတ္ၚဲ − ခမဳသၚ်ဂမၠိုၚ်ကလေၚ်စဴအာအိုတ်တုဲ ခြာဟွံလံ ပ္ဍဲအခိၚ်မၞိဟ်သ္ၚိတ်ဇြဂှ် ဂကောံဒေဝတဴဗြမှဴအိန်ဗြီုဂမၠိုၚ် လ္ၚဵုနူကဵုစှ်လ္ၚီစက္ကဝါ (မွဲလက်စက္ကဝါ)တေံ ကောံဓရီုစိုပ်ကၠုၚ်တုဲ သၟာန်သၟုက်ဒၟံၚ်ဂလာန်ပုစ္ဆာအိုတ်ရ၊ လ္ၚဵုအာတ်ကလၚ်ပၚ်မှိၚ်ဒၟံၚ်ဓဝ် လ္ၚဵုဟွံကၠးမး ဆဒးသောၚ်ကလးတွံထ္ၜးဒၟံၚ်ဓဝ်ဂှ် အခိၚ်ပယာံသ္ဂာတ္ၚဲ အိုတ်အာလောန်အာရ၊ ဖအိုတ်ထောံအခိၚ်သ္ဂာတ္ၚဲပၠန်ရ။


(ၚ) ပယာံတ္ၚဲတၟး − ပယာံဗၠာၚ်ဂယးတ္ၚဲယးတၟး (တ္ၚဲတၟးလံဘံ)ဂှ်  သ္ပထောဴပိအခိၚ်တုဲ အခိၚ်ကၠာမွဲသ္ကုတ်ဂှ် က္ညကွာ်စၚ်ကြံရ၊ အခိၚ်အဒေါဝ်မွဲသ္ကုတ်ဂှ် သတိတ်တၚ်ထောံဗၞတ်ညိနာၚ်တုဲ ပ္ဍဲအခိၚ်ဂယးပြဟ်ယ,  ကၠာအရိုအ်လက်ကရဴအိုတ်ဟွံတိုန်ဏီဂှ် မၠာ်သ္ၚဳဗ္စာရဏာသတ် ထေက်ကဵုဆောတ်ဂွံ−ဟွံဂွံ သတ်မဍိုက်ပေၚ်ကဵုကုသဵုပါရမဳကေၚ်ဆန်ၜန်လဝ်ပ္ဍဲသာသနာကျာ် ကၠာကၠာတေံဂှ်ရ၊  ဓဝ်မေတ္တာကရုဏာသ္ဍိုက်ဆာန်သတ္တံ ဆာန်ဍူအာသတ္တံ တုပ်သၟဟ်ကဵုကောန်ဂၠုရာဟုလကီုရဒှ်တုဲ ဒတုဲဖဵုမြမောဝ်သတ္တံ − ပရဟိတဟေၚ် ဒးရေၚ်တၠုၚ်ဒုၚ်သဇိုၚ် ဒးဒ္ဂေတ်မၚ်မွဲအာရောၚ်။


'''ဗီုတ္ညအာပၠန်''' − ကျာ်တြဲနာဲညးမဟာကရုဏာ လွဳပရာမဇၞော် ကော်ခဴစ “မဟာဝဳရ”ဂှ် ကလာက္ညအာကၠုၚ်မ္ဂး −  ခၟဳသၚ်ကွးဗွက်ကဵုဗက်လက်ကရဴတုဲ နကဵုလက်သဏ်စက်ဂတာဇိုၚ်မဂေါဝ်ဆာဲစၠးစရာဲသီုဇိုၚ်ၜါ ယာဂါံတိုန်သာသာ ဍိုန်ဍိုန်ကွိုန်ကျာ်သြဳ ဂ္ညိဂ္ညါတ်လဝ်ရူပကာယ  က္ညအာဂတရ။  နကဵုစၠးစရာဲကျာ်သြဳ မံက်မံက်ဂတဝ်ဂတဝ် မသ္ပဝ်ဂေတ်ဂေၚ် ဂၚေၚ်ဒေသစရိတ်တိတ်လပါ်တေံလပါ်ဏံ သတုံဇွိဂှ် ရေၚ်တၠုၚ်ဒုၚ်ဒဒိုက်ဖျိုက်ကဵုဒတုဲမြမောဝ် သွက်သတ်ဝေနေယျတံရ။  (မူလညးတေံသန် − ညာန် − ကံ − ဂစေံ − ဗ္ၜေံ − ကၠံ) ။


ကျာ်တြဲတၠပိုန် မစိုန်ဒှ်တဴအ္စာပိုဲသတ္တံဂှ် ကာလက္ညအာကၠုၚ်ဒုၚ်ဒါန်ပိဏ္ဍပါတ်ဒှ်တံ ပွဳဗွိုၚ်လဝ်ကွးဗွက်သၚ်သာဝကဂမၠိုၚ်တုဲ သီုကဵုမဍိုက်ပေၚ်တဴကေုာံစရာဲကျာ်သြဳအနန္တအနန္တံဟေၚ် မဂၚေၚ်အာကၠုၚ်လၟိုန်ရ၊  ဟိုတ်ဂှ်ဟေၚ်ဟာ ပ္ဍဲကာလလၟုဟ် အ္စာကသူချူသၜိုန်လဝ်,  အ္စာပါန်မုတ်  ပုတ်လဝ်, အ္စာပါန်ပေန်ဗုတ်လဝ် (ပုတ်ဂၞတ်လဝ်)၊  အ္စာပါန်ခေန်သောန်စဝ်လဝ်, အ္စာကရန်,  ပရန်ဒက်မာန်လဝ် ၊  အ္စာကွတ်တဲ ချူ, ပုတ်, ဗုတ်, သောန်, ဒက်ဗက်ကဵုအရေဝ်ဝေါဟာအ္စာမည်တမၠာကၠာကၠာတေံ၊   “ပါၚ်မုက်−ပါန်ပေန်−ပါန်ခေန်ကရန်−ပရန်၊ ပုတ်ဗုတ်သောန်ဒက်”လဝ်ရုပ်ကျာ်ဗီုကွာ်က္ညအာနွံဒၟံၚ်ရ။


အ္စာကသူလေဝ် ချူသၜိုန်လဝ်ရုပ်ရဴကျာ် နကဵုအရံၚ်ဍာ်ဂဥုဲတၟးတၟးတၟောန်တၟောန် ပ္တိတ်လဝ်အေစာန်ကွတ်တဲရ၊ မပ္တံချူပုတ်သောန်ဗဒှ်လဝ်ရုပ်ကျာ် ဗီုက္ညကွာ်အာတံဂှ် ယဝ်ရသ္ဂောံဆဵုသ္ဂောံဗဵုလ္ၚောဝ်မ္ဂး ဆၜိုတ်အယာံမာတ်ဗီုရုပ်ကျာ်ဂှ်ဓဝ် (ဗီုစၞးရုပ်ကျာ်ဂှ်ဓဝ်) လ္ပလဝ်စိုတ်  လ္ပစွံစိုတ်အိုတ်ညိ၊  ယဝ်ရသ္ဒးဟီုဂလာန်ဥပမာမ္ဂး  − ဗီုရုပ်မိမဇုဗဴလပိုဲ စုတ်လဝ်ပ္ဍဲဒ္ၚေါဝ် ကွက်စွံလဝ်ပ္ဍဲသ္ၚိဇကုဇကု ဒၞာဲဋ္ဌာန်မမိက်ကဵုမွဲမွဲတုဲ ဗွဲကြဴစုတိကလိလောန်စဴအာဟီုဍေံရ၊ လဝ်ကဵုဒှ်ကၠာရ။


ကာလဆဵုညာတ်ဒးဗီုရုပ်ကွက်လဝ်တံဂှ် ဆၜိုတ်အယာံမာတ်ဗီုရုပ် (စၞးဂှ်) သၟးဟွံသေၚ် ကလေၚ်ဂွံသတိဗီုမိမဇုဇဗဴလဇကု ဃောဂျိုၚ်ဒၟံၚ်တေံတုဲ ညံၚ်ရဴညာတ်တၟးကၠုၚ်ပ္ဍဲမတ်ဗီုသ္ဂောံမိၚ်ကေတ်ဂလာန်ဝေတ်ဗ္တောန် ပ္ဍဲကတောဝ်သ္ဒးစွံစိုတ် ညံၚ်ရဴသ္ဂောံညာတ်ကေတ်မိမဇကုကွေံကွေံကီုရ၊  ညံၚ်ရဴသ္ဂောံမိၚ်ကေတ်ဂလာန်မိမဇကု ကြပ်ကြပ်စုက်စုက်လုက်လုက်ဒးဒးကီုရ။


တုပ်တဴတွာ်ဗီုသာ်ဂှ်ကီုရ −  ဗီုရုပ်ကျာ်တြဲပိုဲ က္ညကွာ်အာအဃောမဂျိုၚ်တဴ နွံပြာကတ်တေံဂှ်ကီု ညံၚ်သ္ဂောံညာတ်တၟးကၠုၚ်ပ္ဍဲမတ်ဇကုဇကု ကြပ်ကြပ်စုက်စုက်လုက်လုက်ဒးဒး ဗလးအစောံသတိကဵုပညာကွေံကွေံညိ၊ ပၠောပ်စိုတ်သ္ပအာရီု ဗီုရုပ်ကျာ်ဂမျိုၚ် ကဵုညာတ်တၟးကၠုၚ်ပ္ဍဲမတ်လၟုဟ်လမုဟ် ပြဟ်ပြဟ်ပြေဟ်ပြေဟ်တုဲ ဗွဲမအိုဟ်တၟိုဟ် စိုပ်ကၞုၚ်လျုၚ်ဇြုၚ်သ္ဍိုက် နကဵုဓဝ်သဒ္ဓါဍာံဍာံဂှ်ဟေၚ် ကလေၚ်ဗဵုလ္ၚောဝ်အိုတ်ညိ။


'''ဗီုဒတဴဒၟံၚ်''' − ကျာ်တြဲပိုဲသီုကဵုဟွံကွာ်က္ညအာ − ဟဂွံကွာ်က္ညအာ ဒတဴဒေါံဒၟံၚ်တပ်တပ်ဓဝ်ဓဝ် −  တပ်တပ်စဝ်စဝ်−  ညံၚ်ရဴဒဵုထဝ်ဇၞော်ဂှ်လေဝ် ဒုၚ်ဒိုက်ညိညဟွံသေၚ် ရေၚ်တၠုၚ်ဒတုဲဖဵုသတ်ဝေနေယျတံရ၊ ဟိုတ်ဂှ်သေၚ်ဟာ ပ္ဍဲကာလလၟုဟ်ချူပုတ်ဗုတ်ဒက်မာန် သော်ဗဒှ်လဝ်ရုပ်ကျာ် ဗီုဒတဴဒေါံဒၟံၚ် ညံၚ်ရဴဒဵုထဝ် နွံဒၟံၚ်ရ၊  ယဝ်ရသ္ဂောံဆဵုသ္ဂောံဗဵုလ္ၚောဝ်မ္ဂး −  ညံၚ်ရဴကျာ်တြဲမဂျိုၚ်တဴ နွံပြာကတ်တေံကီု သီုကဵုဒတဴဒေါံဒၟံၚ်ညံၚ်ဒှ်တိုန်ဗီုဒၠောံဗ္တောန်ဇကုဇကုဍာံဍာံပြပြဂှ်  ဗွဲမရှ်ေသှ်ေရဴဂဴ လ္ၚောဝ်ပူဇဴအိုတ်ညိ။


'''ဗီုဂဇံဒၟံၚ်''' − ပ္ဍဲအဒေါဝ်ပရိသာတ်ဂှ် လဆောဝ်စှ်လှ်ေမွဲလှ်ေ ဗလးလျးတြဴသာ်တုဲ သီုကဵုမဂဇံတက်ထွာဲဂှ်လေဝ် တွံဓဝ်ကဵုသတ္တံရ၊ သ္ၚဳရံၚ်စရိုတ်သတ္တံ တၟံပရိသာတ်မှာဇန်ဂမၠိုၚ်တုဲ ဗွဲမဗဗွဲကဵုစရိုတ်ဂှ် တွံဓဝ်လၟိုန်ဟေၚ် ရေၚ်တၠုၚ်ကဵုဒတုဲဖဵုမြမောဝ်သတ္တံရ၊ ဟိုတ်ဂှ်သေၚ်ဟာ ပ္ဍဲကာလလၟုဟ် ချူပုတ်ဒက်မာန်သောန်ဗဒှ်လဝ်ရုပ်ကျာ် ဗီုတက်ထွာဲ (ဒက်ထွာဲ−တၚ်ထွာဲ)နွံဒၟံၚ်ရ၊ ယဝ်ရသ္ဂောံဆဵုသ္ဂောံဗဵုလ္ၚောဝ်မ္ဂး,  ဗီုသ္ဂောံကလၚ်ပၚ်မှိၚ်ဓဝ်ပ္ဍဲဇရေၚ်ကျာ်တြဲ ဃောမဂျိုၚ်တဴ နွံပြာကတ်တေံကီု ညံၚ်သ္ဂောံညာတ်တၟးကေတ် နကဵုစိုတ်မာန် ဂစာန်လ္ၚောဝ်ပူဇဴဗွဲမရှ်ေသှ်ေရဴဂဴအိုတ်ညိ။


'''ဗီုတိက်တၚ်ဒၟံၚ်''' − ပ္ဍဲပယာံဗ္တံ ကာလလဆောဝ် တိက်တၚ်ဒၟံၚ်ပ္ဍဲဘာဂန္ဓကုဋဳဂှ်လေဝ် ဗၞတ်ဒေဝတဴဗြမှဴအိန်ဗြီုကၠုၚ်ဂရၚ်ပ္တီဂလာန် သၟာန်ပုစ္ဆာတံဂှ် ဟီုတွံသှ်ထ္ၜးကဵုရ၊ ပၠေၚ်ကၠေံသၠေဟ်ပၟာ ဖအိုတ်ထောံသၚ်္ကာဝေနေယျပြဟ်ပြဟ်ပြေဟ်ပြေဟ်ဟေၚ် ရေၚ်တၠုၚ်ကဵုဒတုဲဖဵုမြမောဝ်သတ္တံရ၊ ဟိုတ်ဂှ်သေၚ်ဟာ ပ္ဍဲကာလလၟုဟ် ကော်ခဴစကျာ်နိဗ္ဗာန်သတိက်ဗီုတိက်တၚ်ဒၟံၚ် ကၠောန်ဗဒှ်လဝ်နွံဒၟံၚ်ရ၊  ယဝ်ရသ္ဂောံဆဵု သ္ဂောံဗဵုလ္ၚောဝ်မ္ဂး,  ဗီုဟီုတွံသှ်ထ္ၜးဂလာန်ပုစ္ဆာဃောကျာ်တြဲမဂျိုၚ်တဴ နွံပြာကတ်တေံကီု ညံၚ်သ္ဂောံညာတ်တၟးကေတ်နကဵုစိုတ်မာန် ဂစာန်လ္ၚောဝ်ပူဇဴဗွဲမရှ်ေသှ်ေရဴဂဴအိုတ်ညိ။


'''ဗွဝ်ဓာတ်ဂမၠိုၚ်''' − ကျာ်တြဲပဴိုဲဂှ် နူအာယုက်ၜါစှော်ဒ္စိတ်(၂၉)သၞာံတေံ ဒဴတိတ်ဂြိုပ်တုဲ အာယုက်ပေၚ်ပိဣသုန်(၃၅)သၞာံဂှ် အာစိုပ်ဒဒှ်ကျာ်လ္တူပၞၚ်ရတ်မပြဲ သၟဝ်ဇြဲဗောဓိရ၊ ပ္ဍဲအာယုက်မပေၚ်ဒ္စါံစှော်(၈၀)သၞာံဂှ်၊  ဟိုတ်နူမဒးသ္ပပရိနိဗ္ဗာန်စိ၊  ပ္ဍဲဒဒှ်ကျာ်ဝွံ သ္ဂောံတန်တဴဒၟံၚ်အာဗၞတ်ပန်ဣသုန်(၄၅)ဝှ်ေဟေၚ်ရ၊ ဆၜိုတ်ဗၞတ်(၄၅)ဝှ်ဓဝ် သ္ဂောံတန်တဴအာခြာဟွံလံမွဲသာ်ရ၊  သွက်မၞိဟ်လျုၚ်ဇြုၚ်သ္ဍိုက်ကဵုသာသနာပ္တေဟ်ဂုန်ရတ်ပိပြကာ သ္ဂောံရှ်ေသှ်ေရဴဂဴ ပူဇဴအာပၠန်ဂှ် နဒဒှ်မကဵုလဝ်ကြက်အာဲတၟာဲလေဝ်ယ ဓာတ်ဇုတ်ကျာ်ဂမၠိုၚ်ရ။


ဗွဝ်ဓာတ်ဓာတ်ဇုတ်ကျာ်တံဂှ်လေဝ် ညံၚ်သ္ဂောံဒှ်အာဍောတ်ဍောတ်သောဲသောဲလှေက်လှေက်လှံၚ်လှံၚ်ဂှ် မဒးသ္ပလဝ်အဓိဋ္ဌာန်ရ။  [ ဓာတ်ဇုတ်ကျာ်တၠဇမၠိၚ်အာယုက်တံဂှ် ဟဂွံဒှ်လှေက်လှေက်လှံၚ်လှံၚ်တုဲ တန်တဴသှ်ေနွံဒၟံၚ်မွဲထ္ၜောံမွဲကလောံဓဝ် တုပ်ညံၚ်ထဝ်မွဲကလောံဇၞော်ကီုရ] ။


ဟိုတ်ဂှ်သေၚ်ဟာ ပ္ဍဲကာလသ္ဂောံဆဵု သ္ဂောံဗဵုလ္ၚောဝ် သ္ဂောံညာတ်ဓာတ်ကျာ်ဂမၠိုၚ်ကီု ပ္ဍဲကာလသ္ဂောံဗဵုလ္ၚောဝ်ကျာ်စေတဳဋ္ဌပနာလဝ်ဓာတ်ဂမၠိုၚ်ကီု၊  ဆၜိုတ်အယာံမာတ်ဂွံလ္ၚောဝ်ဓာတ်ကျာ် ဂွံလ္ၚောဝ်ကျာ်စေတဳဓဝ်ဂှ်  လ္ပကဵုဂွံဒှ်လ္ပစွံစိုတ်ညိ၊  ဥပမာတုန် − ပ္ဍဲကာလသ္ဂောံညာတ်ကေတ်ဇုတ်မိမ ညာတ်ဒးဇုတ်မိမဇဗဴလဇကုဒှ်ဒှ်၊  ဟွံသေၚ်သာ်ဂှ် ဂိုဟ်ဒလာၚ်ဇုတ် ထ္ၜုတ်စွံပ္တန်လဝ်ဒှ်ဒှ် ညံၚ်သ္ဂောံက္တဵုဒှ်ပြာကတတ်တိုန်ပ္ဍဲစိုတ်ဇကုဇကု ညံၚ်သ္ဂောံညာတ်တၟးပြာကတ်ကၠုၚ် ဗီုတၠုၚ်လအာဇုတ်မိမဗဴလဇကုဂှ် ဒးပၠောပ်စိုတ်မာန်ရ။


ဥပမာတွာ်သာ်ဂှ်ကီုရ ကာလဂဗဆဵု ဂွံဗဵုလ္ၚောဝ်ကျာ်စေတဳသၠိုၚ်လဝ်ဓာတ်ကျာ် လ္ၚဵုဓာတ်သော်ဂမျိုၚ်  လ္ၚဵုဓာတ်ဇုတ်ဂှ် ပၠောပ်စိုတ်သ္ပအာရီုကဵုဓာတ်ဇုတ်ကျာ် မၠာ်သ္ၚဳကဵုဂွံပြာကတ်ပ္ဍဲဇဴညာဏ်ဇကုဇကုညိ၊  ညံၚ်ဂွံတၟးပြာကတ်ဗီုကျာ်နွံပြာကတ်တေံ ဓာတ်ကျာ်ဒဒှ်စၞးကျာ်ဂမၠိုၚ် ဃောဂျိုၚ်နွံပြာကတ်တေံ သ္ပပရိနိဗ္ဗာန်တုဲ ဗွဝ်ဓာတ်ဇုတ်ဂမၠိုၚ် ပိုၚ်ခြာလဝ်စၞးကျာ်ဇေတ်ဇေတ် ကဵုဂွံညာတ်ကေတ်နကဵုစိုတ်ညိ၊ ဟိုတ်ဂှ်ရ −  ဗီုသၠိုၚ်လဝ္ဓာတ်ကျာ်ပ္ဍဲကျာ်စေတဳတံဂှ် ညံၚ်သ္ဂောံဒှ်ဓာတ်ဇုတ်ကျာ်ပ္ဍဲစိုတ်ဇကုဇကု လျုၚ်ဏာစိုတ်သဒ္ဓါဂၠိုၚ်ဂၠိုၚ်ကဵုဝါတုဲ သြဝ်ဂစာန်လ္ၚောဝ်ပူဇဴရှ်ေသှ်ေရဴဂဴအိုတ်ညိ။

==ဂလာန်ဗတိုက်ဖအောဝ်==
ဒဒှ်ရကျာ်တြဲပိုဲ “ဂလိုၚ်လဵုလွဳပရာဇၞော်တော်ချပ်ရံၚ်ညိ” ဟီုဂှ် ရံၚ်ကဵုကိစ္စကျာ်ဂမၠိုၚ်မသုန်ဂှ်တုဲတီကေတ်မာန်ကီုရ၊ နူဂၞန်မလိက်အက္ခဝ်ကစိုပ်ၚဂှ် ဒှ်ကိစ္စဂမၠိုၚ်တုဲ ဂွံဒုၚ်ယၟု “မဟာဝဳ”ရ၊   မၞုံကဵုလွဳပရာဇၞော်ကွေံကွေံရ၊  အခိၚ်ဇူဒီုဟၟဲ − နွံပၠန်ရဗၞတ်မွဲချိုန်ခဏဍောတ်ဓဝ်ဟေၚ် သ္ပတံနူသၞာံဂိတုတ္ၚဲဒှ်ကျာ်တုဲ စဵုကဵုသ္ပပရိနိဗ္ဗာန် ဂစာန်လွဳပရာတွံဓဝ်ဟံၚ်ပြာ်သတ်ဝေနေယျမွဲဂလးဓဝ်ရ။


ဒဒှ်ရရဂလိုၚ်လဵုလွဳမဇၞော်တော်ချပ်ရံၚ်နကဵုညာန်ဇကုဇကုတုဲ သ္ပအာရီုကဵုဂုန်ကျာ်ကွေံကွေံညိ၊  လ္ၚောဝ်ကျာ်ဂၠိုၚ်ဂၠိုၚ်လ္ပဇြိုၚ်စိုတ်အိုတ်ညိ၊ အာအာကၠုၚ်ကၠုၚ် တိက်တိက်မံၚ်မံၚ် လ္ပဝိုတ်ဂုန်ကျာ်အရဟံညိ၊  သွက်သတ်မၞိဟ်ဒေဝတဴဗြမှဴအိန်ဗြီုသတ်တိရစ္ဆာန် မွဲဟာန်ကေုာံလကိုဟ်ကမ္ဘဏ်ယက္ခ  ဆနွံအိုတ်သီု သ္ဂောံဒှ်ပစ္စယ်နိဗ္ဗာန်,  ဟိုတ်သ္ဂောံစိုပ်တသိုက်လေက်ကုတ္တဵုမဂ်ဖဵုနိဗ္ဗာန် ဂစာန်လွဳတွံဓဝ် စဵုကဵုသီထောံခန္ဓပရိနိဗ္ဗာန်ရ။


ရန်ကဵုဂုန်ကျာ်သဗ္ဗညုလွဳပရာလဝ်လ္တူသတ်အနန္တအနန္တံ အသၚ်္ချေယျ အသၚ်္ချေယျံတုဲ လ္ၚောဝ်ကျာ်ဂၠိုၚ်ဂၠိုၚ် ပူဇဴပ္ကဴသြဴဂၠိုၚ်ဂၠိုၚ် ပူဇဴဍာ်ဂၠိုၚ်ဂၠိုၚ် ဗဝ်သၟုတ်ဂၠိုၚ်ဂၠိုၚ် ပၟဝ်ဂုန်ကျာ်ဂၠိုၚ်ဂၠိုၚ်ဂှ် ဒှ်ပရေဂုန်ကျာ် ရော်ဂုန်ကျာ် ဆာပ်ဂုန်ကျာ်မွဲဂကူကီုရ၊  ၜိုန်ရရော်ဂုန်ဟွံပြေ ပရေဟွံဟွံအိုတ်ကီုလေဝ် ခိုဟ်နူမၞိဟ်ဟွံတီဂုန်ကျာ်တံဂှ်ဏီရ၊ မၞိဟ်ဟွံတီဂုန်ကျာ်တံဂှ် သ္ပရှ်ေသှ်ေရဴဂဴပူဇဴကျာ်လေဝ်ဟွံမာန် လ္ၚောဝ်ကျာ်လေဝ်ဟွံမာန် ပၟဝ်ဂုန်ကျာ်လေဝ်ဟွံမာန် မၚ်မွဲဂလာန်ကျာ်လေဝ်ဟွံမာန် ဒ္ဂေတ်ဓဝ်ကျာ်လေဝ်ဟွံမာန် မံၚ်ထောံကြာန်ကြာန်အိုတ်ရ။


ဗီုမဟာကရုဏာကျာ်ဆာန်ဍူလ္တူသတ္တံဇၞော်လောန်ဂှ် ယာံခါရတီဗၞတ်ဒၟံၚ်ဗၞတ်ၜိုတ်ပေၚ်က္ဍိုပ်ကၠံမ္ဂး −  ဗၠးဒၟံၚ်အပါယ်ပန်ဘုံဍာံဍာံရ၊ တီစကဝက်ကဝုဲလေဝ် ဒှ်မၞိဟ်သပ္ပရိုဟ်ခိုဟ်ဒၟံၚ်ကီုရ၊ တီတုဲ အတိုၚ်တဝှ်ကျာ်တွံလဝ်ဂှ် ဒးဒ္ဂေတ်ဗက်ပေၚ်ပေၚ်ရ၊  ဒၞာဲဒးဝေၚ်ဂှ်ဝေၚ် လ္ပကၠောန်၊ ဒၞာဲဒးကၠောန်ဂှ်ကၠောန် လ္ပဇူညိ၊ ဟိုတ်ဂှ်ရ − ဂလိုၚ်လဵုလွဳဇၞော် တော်ချပ်ရံၚ်ညိဟီုဂှ် ဆက်စပ်ကဵုကိစ္စကျာ်ဂမၠိုၚ်မသုန်သာ်တုဲ  အလုံမွဲအာယုက်ကျာ်ဂှ် ဒှ်ကိစ္စဇၞော်အိုတ်ရ။


*'''ကိစ္စကျာ်မသုန်သာ်ဂှ် တဝှ်ပြကိုဟ်မကၠုၚ် ပ္ညုၚ်ထ္ၜးလဝ်အဋ္ဌကတာသဳလက္ခန် ဗြဟ္မဇာလသုတ် စူဋ္ဌသဳလဝဏ္ဏနာ,  အဋ္ဌကထာသုတ္တနိပါကသိဘာရဒွါဇသုတ္တဝဏ္ဏနာ ကၞပ်မွဲ။  ပ္ဍဲပွံက်ဝွံ  ပုရေဘတ္တကိစ္စပစ္ဆာဘတ္တကိစ္စ  စၞောန်ထ္ၜးကိစ္စကျာ်ၜါသာ်ဓဝ်ဟေၚ်ရ'''။

==စၞောန်ထ္ၜးပရူစေတဳဂမၠိုၚ်==
'''စေတဳပန်ဂကူ'''။ အရာဋ္ဌာန်ဒၞာဲဝါဲမၞိဟ်ဂမၠိုၚ်သၞေံသၞဴအဲပရဲ ရှ်ေသှ်ေရဴဂဴဂှ် ဗွဲဘာသာပါဠိ  “စေတိယ” ဗွဲဝေါဟာဘာသာမည် “စေတဳ” ညးမကော်ခဴစရ၊  ဗွဲမဗဗွဲကဵုပၟိက်ဝါဒဒ္ဂေတ်ကွေတ်ပဝေဏဳဇကုဇကုဂှ် ဂပ်ဝ်သ္ပသၞေံသၞဴအဲပရဲရှ်ေသှ်ေရဴဂဴ မပ္တံရုပ်ကျာ် ဒက်မာန်ပုတ်ဂၞတ်လဝ် ဗွဝ်ဂအုံဗ္တဳ ဂအုံဍိုတ် ဒဵုဇၞော်ဂြိုပ်ဇၞော် တၞံဆုဇၞော်တံဂှ် ဂွံဒုၚ်ယၟုစေတဳ−ဟေၚ်ရ၊  နကဵုလညာတ်ညးလညာတ်အဲ ဗီုဇကုမတေဟ်စှ်ေစိုတ်ဂှ် သ္ပရှ်ေသှ်ေရဴဂဴပူဇဴဒၟံၚ်အဆက်အဆက်တုဲ သ္ပဇၞော်ကဵုစေတဳတံဂှ်ရ။


ဟိုတ်ဂှ်ရ − ပ္ဍဲပွိုၚ်ဒေသရးမည်ပိုဲခေတ်လၟုဟ်ဝွံ မၞိဟ်လ္ၚဵုလ္ၚဵ ဆၜိုတ်ဂအုံဗ္တံကဵုဂအုံဍိုတ်ဟေၚ် “ကော်ခဴစစေတဳ”ဂှ် ကော်ခဴဟွံဍိုတ်ပေၚ်စုံရုံဏီရ၊ ကော်ခဴစ ဟွံစိုပ်ကၞောတ်အထောတ်ဏီရ၊ ပၞောဝ်ကဵုစေတဳဂမၠိုၚ် နွံဂၠိုၚ်ဒၟံၚ်တၞဟ်တၞဟ်သာ်ဂှ် စေတဳရဲလုပ်ဗော်ဗုဒ္ဓဘာသာတံ ဂပ်ဝ်သ္ပရှ်ေသှ်ေရဴဂဴ ပူဇဴသၞေံသၞဴအဆံၚ်လ္တူသၠုၚ်အိုတ်ဂှ် − ဓာတုစေတဳ,  ဓမ္မစေတဳ,  ဥဒ္ဒိဿစေတဳ,  ပရိဘောဂစေတဳ ဣဝွံ နွံပန်ဂကူပြကာရောၚ်။


'''ဓာတုစေတဳ''' − ကျာ်တြဲသ္ပပရိနိဗ္ဗာန်တုဲ ဓာတ်ဇုတ်ဂမၠိုၚ် မသၟေဟ်သှ်ေဒၟံၚ်ဗၞတ်မွဲနတံဂှ် ဓာတုစေတဳမ္ဂးယၟုရ၊  ဟိုတ်နူကျာ်သဗ္ဗညုစွံပ္တန်လဝ် နဒဒှ်ကြက်အာဲတၟာဲစိ “အာဲတၟာဲ”လေဝ်မ္ဂးယၟုရ၊  ပၞောဝ်ကဵုအာဲတၟာဲသွက်ဂကူဗုဒ္ဓဘာသာ ဂွံရှ်ေသှ်ေဓာတ်ဂမၠိုၚ်ဝွံ ဓာတ်ကျာ်ဇၞော်အိုတ်ဂှ် မၞုံဗၞတ်တၟာၜဲမုဂ် (တၟာမၜဲကဒါတ်) ဓာတ်တဲအဒေါဝ်ဂှ် တၟာကၞောန်သ္ၚု,  (သ္ၚုသ္ကုတ်)၊  ဓာတ်ဍောတ်အိုတ်တံဂှ် တၟာမရာဲဒှ်ကီုရ။


'''ဓမ္မစေတဳ''' − ပိဋကတ်ပိပါဠိပါၚ်ကျာ်တြဲအိုတ်သီုဂှ် ဓမ္မစေတဳမ္ဂးယၟုရ၊ တဝှ်ဍောၚ်ဓဝ်ကျာ် မစိုန်ဒှ်တဴပိဋကတ်ပိဂှ် ဆၜိုတ်အယာံမာတ်သ္ပရှ်ေသှ်ေရဴဂဴ ပူဇဴသၞေံသၞဴအဲပရဲဟွံသေၚ်ဏီရ၊ ယဝ်ရသ္ဂောံမၚ်မွဲဒ္ဂေတ်ဗက်အာအတိုၚ်တဝှ်ဍောၚ်ဓဝ်မ္ဂးလေဝ် သွက်ရဲလုပ်ဗော်ဗုဒ္ဓဘာသာတံဂှ် ဒှ်စေတဳသ္ပဒြဟတ်ထတ်ထတ်စောံစောံရုံရုံဂပ်ဂပ် အပ်ပြာပ်လမျီုထေက်ူဗွဲမလောန်ရ။


'''ဥဒ္ဒိဿစေတဳ''' − ပါဠိမ္ဂးဥဒ္ဒိဿဂှ် တွံအရထအရာဝတ္ထုဂပ်ဝ်ပၠောပ်ဏာစိုတ် ရန်တၟံဏာစိုတ် ( ဒးဒုၚ်လျုၚ်ကဵုစိုတ်ညးတၞဟ်ရ၊ ) ဟိုတ်ဂှ်ရ − ရန်တၟံကဵုကျာ်တြဲမဂျိုၚ်တဴနွံပြာကတ်တေံတုဲ (ကျာ်တြဲဂှ် ဒးဒုၚ်ရန်တၟံ) ဗီုရုပ်စၞးကျာ်ဂမၠိုၚ်ကၠောန်ပတုပ်လဝ်ဗီုဒတဴ, ဗီုဂဇံ,  ဗီုတိက်တၚ်တံဂှ် ဒှ်ဥဒ္ဒိဿစေတဳဖအိုတ် ဂိုၚ်သမ္တီလဝ်နကဵုစိုတ်ညိ။


ဥဒ္ဒိဿစေတဳတံဂှ်လေဝ် ကျာ်ထွာဲ ကျာ်ဒတဴ  ဒက်မာန်ပုတ်ဂၠတ်သောန်လဝ်ကျာ်ထၜိုဟ်ဍာ်,  ကျာ်ပဋိမာရုပ်,   ကျာ်နိဗ္ဗာန်သတိက်,  ကျာ်စေတဳ,  ကျာ်ချူလဝ်နကဵုဍာ်ဂဥုဲဒှတံ၊  အတိုၚ်ခုတ်ခဴကဵုလဝ်ယၟုယၟာတံဂှ် ဒှ်ကျာ်ဥဒ္ဒိဿစေတဳဖအိုတ်ရ၊  ဗီုလဵုကော်ကော် ရုပ်ရဴပတုပ်ကဵုကျာ်သ္ပစၞးကျာ်တုဲ ကၠောန်ခၞံဗဒှ်လဝ် သွက်ဂွံသ္ပရှ်ေသှ်ေရဴဂဴ ပူဇဴသၞေံသၞဴဂှ် ဒှ်ဥဒ္ဒိဿစေတဳဖအိုတ်ရောၚ်၊ ဟိုတ်ဂှ်ရ −  ရုပ်စၞးကျာ်ဂမၠိုၚ်အိုတ်သီုဂှ် ဒှ်ဥဒ္ဒိဿစေတဳဖအိုတ်ပၠောပ်စိုတ်လျုၚ် ဖျုၚ်ဏာသဒ္ဓါဇေတ်ဇေတ်တုဲ ကေတ်ပရဲကဵုလေပ်အိုတ်ညိ။


'''ပရိဘောဂစေတဳ''' − အပေါတ်အရပ်အစပ်ကျာ်ဂှ် ဗွဲပါဠိ “ပရိဘောဂစေတဳ” မ္ဂးယၟုရ၊ မပ္တံကဵုလေံဒစုန် − ဇုက်ကာယဗန် − ခ္ဍိုဟ်ဍာ် − ၜုန် −ဗဗေၚ်ဒၞပ်က္ဍိုၚ်သပိုၚ်သ္ၚာ ပရိက္ခရာအိုတ်သီုကီု တၞံဇြဲဗောဓိ မဒှ်ဆုပလိုဟ်ကျာ်ဒလာဲကျာ်ကီု  ဒၞာဲဝါဲဋ္ဌာပနာသၠိုၚ်လဝ်ဓာတ်ကျာ် ကြောတ်ထဝ်ကြောတ်သြန် စွံပ္တန်လဝ်ဓာတ်ကျာ်ကီု အရပ်အစပ်ကျာ်အိုတ်သီုဂှ် ပရိဘောဂစေတဳမ္ဂးယၟုရောၚ်၊  ဟိုတ်ဒှ်သာ်ဂှ်ရ − အပေါတ်အရပ်ပြဘိုက်ကျာ်အလုံအိုတ်သီုတံဂှ် ဒှ်ဒၟံၚ်ပရိဘောဂစေတဳတုဲ ပိုဲဂကူမည်ဗုဒ္ဓဘာသာဂမၠိုၚ်  မဒးတသိုၚ်ကေတ်ကုသဵု ပ္ဍဲစေတဳဝွံ ထေက်ကကြိုက်ဗွဲမလောန်ရောၚ်။


ဗီုဂွံသ္ပအာရီုကဵုစေတဳပန်ဂကူ ကျာ်စေတဳ ကျာ်ပဋိမာရုပ် ကျာ်ဆုတၟံဍိုတ်ဂမၠိုၚ်ဒှ်တံ၊ နိဿဲဗလဲဗက်နဲကိုပ်ကၠာတေံတုဲ ကျာ်စေတဳဓာတ်ကျာ်မွဲမွဲသာ် ညံၚ်ဂွံကၠုၚ်တၟးပြာကတ်ပ္ဍဲမတ်ပ္ဍဲစိုတ်ဇကုမာန် ဂစာန်လွဳပရာအိုတ်ညိ၊ နကဵုအစဳရေၚ်လၟေၚ်ဂလာန်မဟီုကၠုၚ်တုဲဝွံ ညံၚ်ရဴကျာ်ဂမျိုၚ် သ္ဂောံကၠုၚ်တၟးပြာကတ် ဂွံညာတ်နကဵုမတ် နကဵုစိုတ်မာန်ဂှ် ဆိၚ်ဆခယျကေတ်ဒးကီုရ။


ကာလဂဗဆဵုညာတ်ဒးဗီုရုပ်စၞးကျာ် ဗဒါဲမုက္ခဝါကျာ်တံဂှ် ဟွံရောံဒည ဟၟဲကဵုဂါရဝမ္ၚဵုဍဵုဗလိုက်ဖျေံ ရှ်ေသှ်ေရဴဂဴလေဝ် သဒှ်ဟွံမာန် ဟွံဂံၚ်သ္ပရ၊ ဒလဵုဒလဵုခၞံၚ်ခၞံၚ် ဟွံဂံၚ်သ္ပရ၊  ပလီုကၠေံဂါရဝမ္ၚဵုတုဲ ဟွံဂံၚ်ဒၟံၚ်ဗဒါဲဂှ်ရ၊ သ္ပရှ်ေသှ်ေရဴဂဴ ဇဴကုသဵုကတဵုဒှ်ကၠုၚ် လျုၚ်ဇြုၚ်သ္ဍိုက်ကျာ်ဗွဲတၟေၚ်တၟဟ် ကတဵုဒှ်မာန်ရ၊ ဆဂးဂှ် ဥပမာပ္ဍဲလိုက်ဏံ ကၠာဟွံတီတၟေၚ်ဂုဏ်ပ္ဍဲပူဂဵုမမိက်ကဵုမွဲမွဲဏီဂှ် သ္ပဒၟံၚ်အရှ်ေအသှ်ေ ဆၜိုတ်ဗၞတ်ညိညကီုရ။


ဗွဲကြဴကာလကလေၚ်တီကေတ်တၟေၚ်ဂုဏ်ပူဂဵုဂှ်တုဲ ညံၚ်ရဴစိုတ်ကတဵုဒှ်တိုန် မိက်ဂွံရှ်ေသှ်ေသၞေံသၞဴ မိက်ဂွံလျုၚ်ဇြုၚ်သ္ဍိုက်လောန်ဗၞတ်ရ၊ မိက်ဂွံပတှ်ေဖျေံစိုတ်အိုတ်သံသယ မိက်ဂွံသ္ၠဇြဟတ်ထတ်ထတ်စောံစောံမာန်ဂှ်ကီု၊  တုပ်ဗီုပၟာသာ်လွာဂှ်ကီုရ ဂုဏ်အလုံဖအိုတ် ဆၜိုတ်နွံဒၟံၚ်ပ္ဍဲကျာ်တြဲဂှ် သွက်ဂွံပတှ်ေဖျေံစိုတ်သ္ပဇြဟတ် ဗဒါဲဒလာဲခိုဟ်ဆာဲဒးရး၊ ခိုဟ်လောန်နူပူဂဵုဂှ်ဂှ် လ္ၚီဆလက်ဆကိုတ်ဆဟွံဟွံကရ၊ ဂုဏ်တၟေၚ်တၟဟ်နွံဒၟံၚ်ပ္ဍဲကျာ်ဂှ် မၞိဟ်အပြောံသာမညလ္ပဟီုဏီရ၊ ဂုဏ်ကျာ်မွဲဇကုဂှ် ကျာ်မွဲဇကုပၠန် ၜိုန်ရဟီုထိုၚ်သးလုကဴပွိုၚ်မွဲကဝ်ကီုလေဝ် အိုတ်အာဟွံမာန် မၞုံဂုဏ်ဂၠိုၚ်ဂၠၚ်တဴဗွဲမလောန်ရောၚ်။


ဆဂှ်ဟွံသေၚ်ဏီ  ညံၚ်ရဴဟီုဂးစ “စနူမၞိဟ်မွဲဒှ်မၞိဟ်ကၠံ”လေဝ် ဟီုဂးထိုၚ်သးအိုတ်ရ၊ နူမၞိဟ်မွဲဒှ်မၞိဟ်ကၠံလ္ၚီလက် ဆက်အာမၞိဟ်ကဵုမၞိဟ် ဒေဝတဴကဵုဒေဝတဴ အိန်ကဵုအန် ဗြီုကဵုဗြီု ဟီုဂးစဂုဏ်ကျာ်ဒ္စိတ် စိုပ်လ္အိတ်အိုတ်ရ၊ ဂုဏ်ကျာ်ဒ္စိတ်ဂှ် ဂပ်ဝ်ထိုၚ်သးသ္ပအံသဝ်ဒၟံၚ်ဂြုဂြုဂြီုဂြီု သ္ပအာရီုအိုတ်ရ၊ ဆၜိုတ်သ္ဂောံမိၚ်ညးတယဟ်ဟီု လဖှ်ကြဵုဇာဗရုလလောၚ်ဒၟံၚ်ဂုဏ်ကျာ်ဒ္စိတ်ဂှ် ဗၞတ်ညာန်ဇကု စိုပ်ဆၜိုတ်ဂၠာံဇွိတ်ဒး၊ ယဝ်ရသ္ဂောံတီညိညသ္ဇိုၚ်သာမ္ဂး  ဓဝ်သဒ္ဓါဇၞော်တိုန်ဗွဲမလောန်တုဲ သွက်ဂွံသ္ပအာရီုကဵုဂုဏ်ကျာ် သွက်ဂွံဖ္ဍေါတ်ဂါထာလ္ၚောဝ်ကျာ်ပ္ဍဲသ္ၚိဇကုဂှ် ဟွံသ္ဇိုၚ်စိုတ် − ဟွံဇြိုၚ်စိုတ်သက်သက်ရောၚ်။


ဟိုတ်ဒှ်သာ်ဂှ်ရ − ဗီုဂွံသ္ပအာရီုကဵုရုပ်ကျာ် လျးကျာ် ကျာ်စေတဳဒှ်တံ၊ ချူခၞံထ္ၜးကဵုတုဲ  ဂနူဏံပၠန် သွက်မှာဇန်ဂကူရာမည ဂွံသ္ပတိုၚ်ခဳ ဂွံစဳကၠး ဒးသၞောတ် ဂွံဖ္ဍေါတ်ဂါထာလ္ၚောဝ်ကျာ် ဂါထာလ္ၚောဝ်ကျာ်ဟွံက္ဍန်ဟွံတြး ညံၚ်ဂွံဖ္ဍေါဝ်ဒးကၠးကၠးတၟးတၟးပ္ဍဲစိုတ် ဂွံတိုန်ပါၚ်လောဲသွာ အခါလဵုဟွံဟီု အကြီုဂုဏ်ကျာ်ကဵုအရထ အဓိပ္ပါယ်ချူဆာဲလဝ် ချူဇန်လဝ်ဂတဏံ  ပတိုန်လဝ်ပါၚ်တိုက်တုဲ သြဝ်စၟတ်သမ္တီမၠာ်သ္ၚဳမွဲအိုတ်ညိ။

==စၞောန်ထ္ၜးပွံက်ဂုဏ်ကျာ်==
'''ပါဠိဂုဏ်ကျာ်ဒ္စိတ်တပ်''' ။
*“ '''ဣတိပိသောဘဂဝါ  အရဟံ ၁  သမ္မာသမ္ဗုဒ္ဓေါ   ၂   ဝိဇ္ဇာစရဏသမ္ပန္နော  ၃   သုဂတော   ၄   လောကဝိဒူ   ၅   အနုတ္တရောပုရိသဒမ္မသာရထိ   ၆   သတ္ထာဒေဝမနုဿနံ   ၇   ဗုဒ္ဓေါ   ၈   ဘဂဝါ   ၉'''   ”

'''သွက်ဂွံတီအဓါပ္ပါယ်''' ။
*ပ္ဍဲကဵု “ဣတိပိသောဘဂဝါ”ဂှ်  “ဣတိပိ”တုန် − ပါဠိမစၞောန်ထ္ၜးဟိုတ်မမိက်ကဵုမွဲမွဲ မတၟးပြာကတ်ကၠုၚ် ပ္ဍဲအပ္ဍဲညာဏ်ဇကုဇကုရောၚ်၊   “သောဘဂဝါ” တုန် − ပါဠိမစၞောန်ထ္ၜးဇကု ဒဗ်ကျာ် (ဒပ်ကျာ်)ရောၚ်၊  ဟိုတ်ဂှ်ရ − ပါဠိမ္ဂး  “ဣတိပိသောဘဂဝါ”ဂှ် ဒးတောဲဖက်ဗဂပ်ကဵု ဂုဏ်ဒ္စိတ်ဖအိုတ်ရောၚ် ။


'''ဗီုဂွံတောဲဗဂပ်''' ။
*၁။ '''ဣတိပိသောဘဂဝါအရဟံ''' ။
*၂။ '''ဣတိပိသောဘဂဝါသမ္မာသမ္ဗုဒ္ဓေါ'''။
*၃။ '''ဣတိပိသောဘဂဝါဝိဇ္ဇာစရဏသမ္ပန္နော'''။
*၄။ '''ဣတိပိသောဘဂဝါသုဂတော'''  ။
*၅။ '''ဣတိပိသောဘဂဝါလောကဝိဒူ''' ။
*၆။ '''ဣတိပိသောဘဂဝါအနုတ္တရော, ပုရိသဒမ္မသာရထိ''' ။
*၇။ '''ဣတိပိသောဘဂဝါသတ္ထာဒေဝမနုဿာနံ''' ။
*၈။ '''ဣတိပိသောဘဂဝါဗုဒ္ဓေါ''' ။
*၉။ '''ဣတိပိသောဘဂဝါဘဂဝါ''' ။

==အရထဂုဏ်ကျာ်အရဟံ==
(၁) သောဘဂဝါ၊ ၚ်၀ ကျာ်တြဲပြဲဝိသေသတၠပိုန်တြဴပြကာဂှ်။    ဣတိပိ၊  ဟိုတ်ဟိုတ်နူသ္ၚောဲ ဟၟဲကဵုကိလေသလ္ၚီမသုန်ကၠံ  တဏှာကၠံဒ္စါံ  သီုဝါသနာအိုတ်အာဗိုန်ဂၠိညိရော  ၊ ဟွံလှိုက်ကြိုက်ထေက်ဒုၚ်ဒါန်မွဲဟာန်ပူဇဴသတ္တံ  တၟံညးအိုတ်သီုသာ်ဝွံကီုလေဝ်။   အရဟံ၊  အရဟံ မ္ဂးယၟုရ။  အရဟံ− ပြာကတ်တမ္ညဝ် အံသဝ်လောန်သတိုက် အိုတ်အာဟွံမာန် စိုပ်ဋ္ဌာန်ဘုံဗြို ဓလီုဍိုက်ဟောကၠံၚ် − အရဟံ −  မ္ဂးယၟုရ။  


'''သွက်ဂွံတီအဓိပ္ပါယ် ။'''
*ဂုဏ်ကျာ်အရဟံမ္ဂးဂှ်  စၞောန်ထ္ၜးအရထသ္ၚောဲနူကိလေသဂှ်မွဲ၊   စၞောန်ထ္ၜးအရထ ထေက်ကဵုဒုၚ်ဒါန်ညးထေက်ကဵုပူဇဴညးဂှ်မွဲ၊  ဣဝွံ  စၞောန်ထ္ၜးအရထဗွဲခမၞောန်ၜါသာ်ရ။


'''ဗွဲတြးတုန် −−'''
* စၞောန်ထ္ၜးအရထသ္ၚောဲနူကိလေသဂှ်မွဲ။  (ဝါသနာလေဝ်အိုတ်အး)
* စၞောန်ထ္ၜးအရထဂစိုတ်ကၠေံသၞသတြုကိလေသ နကဵုသၞာ်အရဟတ္တမဂ်ဂှ်ၜါ။
* စၞောန်ထ္ၜးအရထပလီုပလာ်ကၠေံစက်အရာသံသာဂှ်ပိ။
* စၞောန်ထ္ၜးအရထထေက်ဒုၚ်ဒါန်ပူဇဴမၞိဟ်ဒေဝတဴဗြမှဴအိန်ဗြီုဂှ်ပန်။
* စၞောန်ထ္ၜးအရထဟွံပတုဲပွသရာံပါပ်ပ္ဍဲဋ္ဌာန်လ္ၚုဂှ်မသုန်။
(ပြကိုဟ်ဝိသုဒ္ဓိမဂ်ကၞပ်မွဲ −  ဇေန် − ၁၉၂) ပ္ဍဲပြကိုဟ်ဝွံ ဗီုညးတောဲဗဂပ်လဝ်ဂှ်  −    သောဘဂဝါ  ဣတိပိအရဟံ၊  ဣတိပိသမ္မာသမ္ဗုဒ္ဓေါ။  ပ ။  ဣတိပိဘဂဝါ။  သ္ဂောံဆဵုကေတ်ရ။  ညးလ္ၚဵု သ္ပအစာံကဵုပြကိုဟ်ဂှ်တုဲ −
* သောဘဝဂဝါဣတိအရဟံ ။
* ဣတိပိသမ္မာသမ္ဗုဒ္ဓေါ ။
* ဣတိပိဝိဇ္ဇာစရဏသမ္ပန္နော ။
* ဣတိပိသုဂတော ။
* ဣတိပိလောကဝိဒူ ။
* ဣတိပိအနုတ္တရောပုရိသဒမ္မသာရထိ ။
* ဣတိပိသတ္ထာဒေဝမနဒဿာနံ ။
* ဣတိပိဗုဒ္ဓေါ ။
* ဣတိပိဘဂဝါ။  သာ်ဝွံလေဝ် ချူခၞံလဝ်နွံဒၟံၚ်ရ။


ဗဗွဲဒၟံၚ်ဖအိုတ်ရ။


ကိလေသ


[ကိလေသစှ်မ္ဂးဂှ်  လောဘ,  ဒေါသ,  မောဟ,  မာန,  ဒိဋ္ဌိ,  ဝိစိကိစ္ဆာ,  ထိန,  ဥဒ္ဓစ္စ,  အဟဳရိက,  အနောတ္တပ္ပ−ရောၚ်] 

[အဏှာပိမ္ဂးဂှ်


ဗီုဂွံ


ညံၚ်ရဴ  


ဗီုဂွံရိုဟ်လၟိဟ်တဏှာဗွဲတြး။

==အရထဂုဏ်ကျာ်သမ္မာသမဗ္ဗုဒ္ဓ==
==အရထဂုဏ်ကျာ်ဝိဇ္ဇာစရဏသမ္ပန္န==
==အရထဂုဏ်ကျာ်သုဂတ==
==အရထဂုဏ်ကျာ်လောကဝိဒူ==
==အရထဂုဏ်ကျာ်အနုတ္တရောပုရိသာရထိ==
==အရထဂုဏ်ကျာ်သတ္ထာဒေဝမနုဿနံ==
==အရထဂုဏ်ကျာ်ဗုဒ္ဓ==
==မဂ္ဂၚ်ဒ္စါံမ္ဂးဂှ်==
==မဂ္ဂၚ်သ္ကံတဲဒ္စါံမ္ဂးဂှ်==
==အရထဂုဏ်ကျာ်ဘဂဝါ==
==ဝတ္ထုပၞုက်ကၠေံကမၠေံထောံဇကု==
==သွက်ဂွံတီအဓိပ္ပါယ်ပိုည်တြဴပြကာ==
==ဗီုသ္ဂုတ်သွာန်သၠုၚ်ဒတဴကျာ်==
==ဗီုဂွံသ္ပအာရီုကဵုဂုစ်ကျာ်ဒ္စိတ်ဗွဲခမၞောန်==
==ဂုဏ်ဖဵုဂွံပၟဝ်ဂုဏ်ကျာ်ဗဒ္ဓါနုဿတိကမ္မဋ္ဌာန်==
==စၞောန်ထ္ၜးဖဵုဂွံပၟဝ်လဝ်ဂုဏ်ကျာ်==
==ဂလာန်ကဵုသတိဗွဲတၟေၚ်==
==စၞောန်ထ္ၜးပွံက်ဂုဏ်ဓဝ်==
==အရထဂုဏ်ဓဝ်သွာက္ခာတ==
==ပၟတ်ကိလေသစှ်==
==အတိုၚ်ကၠုၚ်ပ္ဍဲဥဒယဘဒ္ဒဇာတိန်ပါတ်ဨကာဒသက==
==သွက်ဂွံပၠာပ်စိုတ်ပၟဝ်ဂုဏ်ဓဝ်သွာက္ခာတ==
==အရဂုဏ်ဓဝ်သန္ဒိဋ္ဌိက==
==ဂလာန်ဗတိုက်ဖအောဝ်==
==အရထဂုဏ်ဓဝ်အကာလိက==
==အရထဂုဏ်ဓဝ်ဨဟိပဿိက==
==ဇောတိပါလကဵုဃဋိကာရ==
==အရထဂုဏ်ဓဝ်သြပနေယျိက==
==ဝတ္ထုခၟဳတိဿထေရ်==
==ဂလာန်ဗတိုက်ဖအောဝ်==
==အရထဂုဏ်ဓဝ်ပစ္စတ္တံဝေဒိတဗ္ဗ==
==သွက်ဂွံတီအဓိပ္ပါယ်==
==ပုံအဂီုဖျေံခဝါကၞုဲ==
==ဂလာန်ဗကန်==
==ကဵုသတိဗွဲတၟေၚ်==
==သွက်ဂွံတီဂုဏ်ဓဝ်တြဴတၟေၚ်တဴနွံဒၟံၚ်==
==စၞောန်ထ္ၜးပွံက်ဂုဏ်သၚ်==
==အရထဂုဏ်သၚ်သုပ္ပဋိပန္န==
==ဝတ္ထုမှာထေရ်သာရိပိုတ်==
==သွက်ဂွံပၠောပ်စိုတ်ပၟဝ်ဂုဏ်သၚ်သပ္ပဋိပန္န==
==အရထဂုဏ်သၚ်ဥဇုပ္ပဋိပန္န==
==ဂလာန်ဗတိုက်ဖအောဝ်==
==အရထဂုဏ်သၚ်ညာယပ္ပဋိပန္န==
==ဝတ္ထုပရူဒဒှ်ခၟဳမွဲဇကု==
==အရထဂုဏ်သၚ်သာမိစိပ္ပဋိပန္န==
==ဝတ္ထုမှာထေရ်အာယျမိတ္ထ==
==အရထဂုဏ်သ်ၚအာဟုနေယျ==
==ဝတ္ထုသၟိၚ်အိန်ကဵုဂၞကျာ်သုဇာတာ==
==အရထဂုဏ်သၚ်ပါဟုနေယျ==
==အရထဂုဏ်သၚ်ဒက္ခိဏေယျကဵုတၟေၚ်တၟဟ်==
==ကုသဵုထပှ်==
==ဝတ္ထုပြိုတ်ဒ္စါံလက်ကဵုပန်လ္ၚီ==
==ဂြပ်သၚ်ဂြပ်ကျာ် ဒးဖေက်ဂၠိုၚ်ကဵုသာ်==
==အရထဂုဏ်သၚ်အဥ္ဇလိကရဏဳယ==
==အရထဂုဏ်သၚ်အနုတ္တရပုညက္ခေတ္တ==
==ဝတ္ထုကောန်ဒေဝတဴဗြဴလာဇာ==
==ဝတ္ထုသေဋ္ဌဳဍုၚ်ရာဇာဂြိုဟ်==
==စၞောန်ထ္ၜးပရူပရာသာသနာပိတန်==
==ဗဒါဲဒလာဲကဵုပြကိုဟ်ဂမၠိုၚ်==
==ဂလာန်နိဂီု==
==သမုဒ္ဒဝါဏိဇဇာတ်နိပါတ်ဒွါဒသက==
==နိဿဲ==
နူလိက်အုပ် ပြကိုဟ်စရာဲဗုဒ္ဓဘာသာ၊ ကျာ်ဇၞော်အ္စာ မှာထေရ်ပါလိတ ဘာဓါတ်ကျာ်၊ ကွာန်ကၟာဝက်ရးဇြာ

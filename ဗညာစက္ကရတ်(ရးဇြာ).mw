== အတ္ထုပ္ပတ္တိ ==
	အာစာကၞေဟ်ဇၞော် ဗညာစက္ကရတ်(ရးဇြာ)ဝွံ ကတဵုဒှ်မၞိဟ် ပ္ဍဲ (၁၃၀၄) သၞာံ၊ ဂိတုဒုတိယဒဂိုန် (၈) စွေက်တုဲ ယၟုမိမၜါဂှ် မဒှ်နာဲရတ်ခိုၚ် (ယှိုယ်ဃာၚ်) + မိစိုတ်ၜိုဟ်သြိုဟ် ရ။ ဇာတိဌာန်တိုပ်သုက်  ကွာန်ကၟာဝက်(ဗၟံက်ၜဳ) ပွိုၚ်ဍုၚ်မုဟ်ဍုၚ်တုဲ ပ္ဍဲသၞာံ (၁၉၆၀) ဂှ် အံၚ်ကၠုၚ် (၁၀) တန် (H.S.E) ရ။

	စပ်ကဵုကွတ်လိက်ပတ်မ္ဂး လိက်မန်၊ ပါဠိ၊ အေၚ်္ဂလိက် ကေုာံ သဒ္ဓါဗေဒ စဳကၠးဆိုက်ဗ္ဒက်တဴရ၊ ကွတ်အာစာသဝ် (ကောန်ဍုၚ်အရၚ်)၊ ကွတ်ပၞာန်ဍာ်၊ ပၞာန်ဒဵု၊ ကွတ်ဗေဒၚ်ဟောရာ စိုန်သကီုတဴသၟးဟွံက အရေဝ်ဘာသာကရေၚ်(စကောကရၚ်)လေဝ် ဟီုဒှ်ခိုဟ်ခိုဟ်ရ။

	ကေၚ်ယိုက်ဂၠေၚ်လဝ်တခဳတပ်ပၞာန် (အလဵုအသဳ) ကီုတုဲ ကံၚ်ဇြဳသမဝါယမ ပွိုၚ်တိုက်ကၟာဝက် ကေၚ်ယိုက်ဂၠေၚ်လဝ်ကီုရ၊ စိုပ်သၞာံ (၁၉၆၀\၁၉၆၁) ဂှ် နဒဒှ်ဂကောံသၟတ်ပွိုၚ်ဍုၚ်မတ်မလီု ဗော်ပၠတရဴဍုၚ်မန် ကေၚ်ယိုက်ဂၠေၚ်လဝ်ကီု ဒှ်တုဲ၊ သၞာံ (၂၀၁၄) အခါညးပံက်သုတေသနဝၚ်မန်ဂှ် ပါလုပ်နဒဒှ်ညးလုပ်ဂကောံကီုရ။

	ကျာ်ဇၞော်အာစာပါလိတထေရ် ဘာဓါတ်ကျာ်ဒါန်မၠာ်တုဲ လိက်ပုံအာဂီုအဋ္ဌာရသ၊ ပုံအာဂီုပန္နရသ (၂) ကၞပ် ကေၚ်ချူပတိတ်လဝ်ကီုရ၊ လိက်ဝၚ်ဍုၚ်ဇြာ(ကၟာဝက်) ကေုာံ လိက်ဝၚ်ဂကူမန်တအ် ပ္တန်ကၠုၚ်ဍုၚ် ဨကရာဇ်ဂမၠိုၚ်(မန်+ဗၟာ) ကေၚ်ချူပ္တိတ်လဝ်ကီုတုဲ ပ္ဍဲလိက်လၟေၚ်ဂမြၚ်တၟိဂှ်လေဝ် ကေၚ်ပါလုပ်လဝ် နဒဒှ်ဂကောံ အေဝ်ဒဳတာကီုရ။

	အာစာကၞေဟ်ဇၞော် ဗညာစက္ကရတ်(ရးဇြာ)ဝွံ အဟိန်ခစဒၟံၚ်တမ်ဇိုၚ်ကျာ်ဇၞော်အာစာပါလိတ ဘာဓာတ်ကျာ်ဂှ် ချူခၞံဒါန်မၠာ်ကၠုၚ်တမ်လိက်တၟာဂလိုၚ် လိက်ညးချူလဝ်တုဲ ဟွံဂွံပ္တိတ်ဏီဂမၠိုၚ်ဂှ် 

	(၁) ဝေါဟာဗၟာ−မန်လ္ၚီပြၚ်၊ 

	(၂) ဝေါဟာရ တၞံဆု၊ တၞး၊ ခၟာဲ၊ ရိုဟ် လုပ်ဗော်ဂဥုဲဂမၠိုၚ် (၉၀၀−မပြၚ်)၊ 

	(၃) ဂဒိုဟ်မန်ၜါကၠံ သီုသဒ္ဓါဗေဒ၊ 

	(၄) လိက်ဗွဟ်မန် ကေုာံ သဒ္ဒါဗေဒ (Phonietic)၊ 

	(၅) လိက်မၚ်ဇေန်မန်မဒှ်ရ။

	ယၟုညးကော်ခဴစဒၟံၚ်ပ္ဍဲကွာန်ကၟာဝက်ဂှ် မဒှ် နာဲသာန်မျာၚ်တုဲ အဟိန်ချူဇန်ယိုက်ဂၠေၚ် ကမၠောန်လိက်ပတ်မန်ဂှ် စုတိအာ ပ္ဍဲဒိတ္ထဳ (၁၉) ဂိတုဂျောန်၊ သၞာံ (၂၀၁၉)၊ ဂိတုဇှ်ေ (၂) စွေက်၊ သၞာံ (၁၃၈၁)၊ နကဵုယဲမၞိဟ်ဇၞော်ရ၊ အခိၚ်စုတိအာဂှ် မၞုံအာယုက် (၇၇) သၞာံ မဒှ်တုဲ၊ လ္တူအာစာကၞေဟ်ဗညာစက္ကရတ် မစုတိစဴအာ ဘဝပရလိုက်တေံဂှ် နကဵုဂကောံအာစာကၞေဟ်မန် အောန်စိုတ်ဗွဲမလောန်ဂှ်ရ မ္ဒးဓမံက်ထ္ၜးဏာ လ္တူမုက်လိက်ဏံရ။

== နိဿဲ ==
လိက်မဂ္ဂဇြေန် '''ဂကောံအာစာကၞေဟ်မန်''' ကၞဟ်(၂)၊ ဂိတုအံက်တဝ်ပါ၊ ၂၀၁၉

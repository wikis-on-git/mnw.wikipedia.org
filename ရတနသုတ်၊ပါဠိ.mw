ပါဠိလၟိၚ် ရတနသုတ်

ပဏိဓာနတော ပဋ္ဌာယ တထာဂတဿ ဒသ ပါရမိယော ဒသ ဥပပါရမိယော ဒသ ပရမတ္ထပါရမိယောတိ သမတ္တိံသ ပါရမိယော ပူရေတွာ ပဉ္စ မဟာပရိစ္စာဂေ (လောကတ္ထစရိယံ ဉာတတ္ထစရိယံ ဗုဒ္ဓတ္ထစရိယန္တိ) တိဿော စရိယာယော ပစ္ဆိမဘဝေ ဂဗ္ဘဝေါက္ကန္တိံ ဇာတိံ အဘိနိက္ခမနံ ပဓာနစရိယံ ဗောဓိပလ္လၚ်္ကေ မာရဝိဇယံ သဗ္ဗညုတညာဏပ္ပဋိဝေဓံ ဓမ္မစက္ကပ္ပဝတ္တနံ နဝ လောကုတ္တရဓမ္မေတိ သဗ္ဗေပိမေ ဗုဒ္ဓဂုဏေ အာဝဇ္ဇတွာ ဝေသာလိယာ တဳသု ပါကာရန္တရေသု တိယာမရတ္တိံ ပရိတ္တံ ကရောန္တော အာယသ္မာ အာနန္ဒတ္ထေရော ဝိယ ကာရုညစိတ္တံ ဥပဋ္ဌပေတွာ။

ကောဋဳသတသဟဿေသု၊
စက္ကဝါဠေသု ဒေဝတာ။<br/>
ယဿာဏံ ပဋိဂ္ဂဏှန္တိ၊
ယဉ္စ ဝေသာလိယာ ပုရေ။

ရောဂါမနုဿဒုဗ္ဘိက္ခ-သမ္ဘူတံ တိပိဓံ ဘယံ။<br/>
ခိပ္ပမန္တရဓာပေသိ၊ ပရိတ္တံ တံ ဘဏာမ ဟေ။

ယာနဳဓ ဘူတာနိ သမာဂတာနိ၊<br/>
ဘုမ္မာနိ ဝါ ယာနိ ဝ အန္တလိက္ခေ၊<br/>
သဗ္ဗေဝ ဘူတာ သုမနာ ဘဝန္တု၊<br/>
အထောပိ သက္ကစ္စ သုဏန္တု ဘာသိတံ။

တသ္မာ ဟိ ဘူတာ နိသာမေထ သဗ္ဗေ၊<br/>
မေတ္တံ ကရောထ မာနုသိယာ ပဇာယ၊<br/>
ဒိဝါ စ ရတ္တော စ ဟရန္တိ ယေ ဗလိံ၊<br/>
တသ္မာ ဟိ နေ ရက္ခထ အပ္ပမတ္တာ။

ယံ ကိဉ္စိ ဝိတ္တံ ဣဓ ဝါ ဟုရံ ဝါ၊<br/>
သဂ္ဂေသု ဝါ ယံ ရတနံ ပဏဳတံ၊<br/>
န နော သမံ အတ္ထိ တထာဂတေန၊<br/>
ဣဒမ္ပိ ဗုဒ္ဓေ ရတနံ ပဏဳတံ၊<br/>
ဨတေန သစ္စေန သုဝတ္တိ ဟောတု။

ခယံ ဝိရာဂံ အမတံ ပဏဳတံ၊<br/>
ယဒဇ္ၛဂါ သကျမုနိ သမာဟိတော၊<br/>
န တေန ဓမ္မေန သမတ္ထိ ကိဉ္စိ၊<br/>
ဣဒမ္ပိ ဓမ္မေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ယံ ဗုဒ္ဓသေဋ္ဌော ပရိဝဏ္ဏယဳ သုစိံ၊<br/>
သမာဓိမာနန္တရိကညမာဟု၊<br/>
သမာဓိနာ တေန သမော န ဝိဇ္ဇတိ၊<br/>
ဣဒမ္ပိ ဓမ္မေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ယေ ပုဂ္ဂလာ အဋ္ဌ သတံ ပသတ္ထာ၊<br/>
စတ္တာရိ ဨတာနိ ယုဂါနိ ဟောန္တိ၊<br/>
တေ ဒက္ခိဏေယျာ သုဂတဿ သာဝကာ၊<br>
ဨတေသု ဒိန္နာနိ မဟပ္ဖလာနိ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္တိ ဟောတု။

ယေ သုပ္ပယုတ္တာ မနသာ ဒဠှနေ၊<br/>
နိက္ကာမိနော ဂေါတမသာသနမှိ၊<br/>
တေ ပတ္တိပတ္တာ အမတံ ဝိဂယှ၊<br/>
လဒ္ဓါ မုဓာ နိဗ္ဗုတိံ ဘုဉ္ဇမာနာ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ယထိန္ဒခဳလော ပထဝိဿိတော သိယာ၊<br/>
စတုဗ္ဘိ ဝါတေဟိ အသမ္ပကမ္ပိယော၊<br/>
တထူပမံ သပ္ပုရိသံ ဝဒါမိ၊<br/>
ယော အရိယသစ္စာနိ အဝေစ္စ ပဿတိ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ယေ အရိယသစ္စာနိ ဝိဘာဝယန္တိ၊<br/>
ဂမ္ဘဳရပညေန သုဒေသိတာနိ၊<br/>
ကိဉ္စာပိ တေ ဟောန္တိ ဘုသံ ပမတ္တာ၊<br/>
န တေ ဘဝံ အဋ္ဌမမာဒိယန္တိ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

သဟာဝဿ ဒဿနသမ္ပဒါယ၊<br/>
တယဿု ဓမ္မာ ဇဟိတာ ဘဝန္တိ၊<br/>
သက္ကာယဒိဋ္ဌိ ဝိစိကိစ္ဆိတဉ္စ၊<br/>
သဳလဗ္ဗတံ ဝါပိ ယဒတ္ထိ ကိဉ္စိ။

စတူဟပါယေဟိ စ ဝိပ္ပမုတ္တော၊<br/>
ဆစ္စာဘိဌာနာနိ အဘဗ္ဗ ကာတုံ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ကိဉ္စာပိ သော ကမ္မံ ကရောတိ ပါပကံ၊<br/>
ကာယေန ဝါစာ ဥဒ စေတသာ ဝါ၊<br/>
အဘဗ္ဗ သော တဿ ပဋိစ္ဆဒါယ၊<br/>
အဘဗ္ဗတာ ဒိဋ္ဌပဒဿ ဝုတ္တာ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ဝနပ္ပဂုမ္ဗေ ယထာ ဖုဿိတဂ္ဂေ၊<br/>
ဂိမှာန မာသေ ပဌမသ္မိံ ဂိမှေ၊<br/>
တထူပမံ ဓမ္မဝရံ အဒေသယိ၊<br/>
နိဗ္ဗာနဂါမိံ ပရမံ ဟိတာယ၊<br/>
ဣဒမ္ပိ ဗုဒ္ဓေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ဝရော ဝရညူ ဝရဒေါ ဝရာဟရော၊<br/>
အနုတ္တရော ဓမ္မဝရံ အဒေသယိ၊<br/>
ဣဒမ္ပိ ဗုဒ္ဓေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ခဳဏံ ပုရာဏံ နဝ နတ္ထိ သမ္ဘဝံ၊<br/>
ဝိရတ္တစိတ္တာယတိကေ ဘဝသ္မိံ၊<br/>
တေ ခဳဏဗဳဇာ အဝိရုဠှိဆန္ဒာ၊<br/>
နိဗ္ဗန္တိ ဓဳရာ ယထာယံ ပဒဳပေါ၊<br/>
ဣဒမ္ပိ သံဃေ ရတနံ ပဏဳတံ၊<br/>
ဨတေန သစ္စေန သုဝတ္ထိ ဟောတု။

ယာနဳဓ ဘူတာနိ သမာဂတာနိ၊<br/>
ဘုမ္မာနိ ဝါ ယာနိ ဝ အန္တလိက္ခေ၊<br/>
တထာဂတံ ဒေဝမနုဿပူဇိတံ၊<br/>
ဗုဒ္ဓံ နမဿာမ သုဝတ္ထိ ဟောတု။

ယာနဳဓ ဘူတာနိ သမာဂတာနိ၊<br/>
ဘုမ္မာနိ ဝါ ယာနိ ဝ အန္တလိက္ခေ၊<br/>
တထာဂတံ ဒေဝမနုဿပူဇိတံ၊<br/>
ဓမ္မံ နမဿာမ သုဝတ္ထိ ဟောတု။

ယာနဳဓ ဘူတာနိ သမာဂတာနိ၊<br/>
ဘုမ္မာနိ ဝါ ယာနိ ဝ အန္တလိက္ခေ၊<br/>
တထာဂတံ ဒေဝမနုဿပူဇိတံ၊<br/>
သံဃံ နမဿာမ သုဝတ္ထိ ဟောတု။

ရတနသုတ္တံ နိဋ္ဌိတံ။

[[Category:ဗုဒ္ဓဘာသာ]]

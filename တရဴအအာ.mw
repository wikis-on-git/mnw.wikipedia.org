'''တရဴအအာ''' ဂှ် ဒှ်ပရေင်ကမၠောန် မရီုဗင်ညးဍုင်ကွာန် ဗွဲတၟေင် ဂကူမန် မစိုပ်ဒဒိုက် ဟိုတ်နူဘဲနာနာ နကဵုသြန်ဒါန် နူညးဍုင်ကွာန်နာနာတအ်တုဲ ဒှ်ကမၠောန် မဆက်စၠောအ် အကြာတၠဒါန် ကေုာံ ဓမုင်ဒါန် ကောန်ဂကူမန်လေဝ် ဟီုဂွံရ။ တရဴအအာဝွံ နကဵု [[အဇ္ဇ၊ တၠဂုဏ်|တၠဂုဏ်အဇ္ဇ]] စခၞံဗဒှ်ပတိုန် နူသၞာံ ၂၀၁၅ နူမကဵုဒါန် ဂတာတၟအ် ကုကွးဘာ ဘာကောန်ဂကူမန် တန်မူလ ပ္ဍဲကဵု ဗဟဵုဗော်ဍုင်မန်တၟိ ၃၀ တၠတအ်ဂှ်တုဲ မံက်ဂတဝ်ကၠုင်ရ။ နူဂှ်မွဲကဆံင် သြန်ဒါန် ကောန်ဂကူမန် နူဌာန်ဇမ္ၚောဲကီု သီုကဵု အကြာဍုင်ကွာန် ကဵုဗစိုပ် ကုတၠဂုဏ်အဇ္ဇတုဲ တၠဂုန်အဇ္ဇဂှ် နဒဒှ် ဒဒန် စၠောအ်ဗစိုပ်ကဵု ကုညးဍုင်ကွာန် မစိုပ်ဒဒိုက် ဟိုတ်နူဘဲကပ်နာနာသာ် မပ္တံကဵု ဘဲပၟတ်၊ ဘဲဍာ်၊ ဘဲယဲ ကေုာံ ဒးတိုန်ရုင်ဂဥုဲ ဟိုတ်နူဒးဗုမ်တိတအ်ဒှ်တမ်ရ။ 

==ဝင်==
ပ္ဍဲကၞောတ်သၞာံ ၂၀၁၄ (ၜိုတ်နဝ်ဝေမ်ပါ) ဂှ် တၠဂုဏ်အဇ္ဇ စိုပ်အာ ဇရေင်ဗဟဵု ဗော်ဍုင်မန်တၟိရ။ အလဵုဇကုညးဂှ် ကေင်ဒှ်လဝ် အစာဘာ ပ္ဍဲဘာကောန်ဂကူမန်ကီုတုဲ စိုတ်စေတနာ နွံဒၟံင် လတူကောန်ကွးဘာဂမၠိုင်ရ။ ကာလမဂွံအခိင်ဂှ် ညးလုပ်အာဝေင် ဘာတန်မူလ ဌာနဗဟဵု ဗော်ဍုင်မန်တၟိရ။ ဘာတန်မူလဂှ်လေဝ် ၜိုန်ရ ဟီုဘာကီုလေဝ် တုပ်ဒၟံင် ညံင်ကဵုတာဲဂၠဴရ။ ပ္ဍဲဘာဂှ် ကွးဘာ နွံ ၃၀ တၠ။ ကွးဘာတအ်ဂှ် ဗွဲမဂၠိုင် ဒှ်ကောန်ဇာတ် ကောန်ပၞာန်မန် မတဝ်စၞေဟ်ဒၟံင် သွက်ဗၠးၜးဂကူမန်အိုတ်ရ။ ပ္ဍဲအခိင်ဂှ် တၠဂုဏ်အဇ္ဇ ဂွံညာတ်အာ ကွးဘာတအ် သီုဖအိုတ်ဂှ် ရပ်လဝ် ဂတာတၟအ် မေက်မေက် ထကးထကး၊ ကွးဘာသီုဖအိုတ်ဂှ် ဆညးမွဲကီု ဂွံလဝ် ဂတာတၟအ်ပေင်င် ဟွံမဲ၊ ညးလ္ၚဵုဂှ် ဂွံလဝ် မွဲကရေက်တုဲ ချူဒၟံင်လိက်တုဲ ဓဝ်ကာရုဏာ ကတဵုဒှ်ကၠုင်တုဲ ချပ်စိုပ်အာ ဇကုကောန်ကွာန်မုဟ်ဒုန် မဒှ်ကွာန် မကၠောန်ပတိတ်တၟာတၟအ်မွဲတၠရတှ်ေ ဘာပံက် သၞာံဂတဏအ် အာရာန်ကေတ် ဂတာတၟအ်မွဲစန် (၅၀ မ) တုဲ သ္ဒးကၠုင်ကဵုဒါန် ဂတာတၟအ် ကုကွးဘာတအ်ဏအ်ရောင် ချပ်လဝ် ပ္ဍဲစိုတ်တေအ်ရ။ 

တုဲပၠန် တၠဂုန်အဇ္ဇ ချပ်အာ ညံင်ရဴကွးဘာဗဟဵုစဏအ်ကီု ကွးဘာ ပ္ဍဲဘာကောန်ဂကူမန် မနွံဒေသဗဟဵု ပ္ဍဲကၞောတ်ၜဳရေဝ်ဏအ်လေဝ် နွံပၟိက်ဒၟံင်ကီုရောင်။ နကဵု ပူဂိုလ်ဇကုမွဲတၠဓဝ်မ္ဂး သီုဖအိုတ် ဂွံကဵုမာန်ဂှ် ဟွံလောဲသွာ၊ တုဲဂှ် ချပ်စိုပ်အာ သကအ်ရဲဇကုတြေံ မအာကၠောန်စဒၟံင် ပ္ဍဲဍုင်သအာင် လ္ၚဵုမလေရှာ၊ လ္ၚဵုကိုဝ်ရိယျာ၊ လ္ၚဵုသေံတုဲ အရေဝ်စိုပ်မ္ဂး ကသေအ်ကၟဝ်စ ဍေဟ်တအ် ခိုဟ်ရောင် ချပ်တိုန်ရ။ ကလိဂွံအဆက် ကုသကအ်ရဲဇကုတြေံ ကောန်ကွာန်မုဟ်ဒုန်ဇကုတုဲ လဴစ ပရူပၟိက်ဆန္ဒဇကုရ။ ကောန်ကွာန်မုဟ်ဒုန်တအ်လေဝ် နွံကဵု ဂကောံကီုတုဲ ကလိဂွံသြန်ဒါန် နူကဵု ကောန်ကွာန်မုဟ်ဒုန်တအ်တုဲ သၞာံ ၂၀၁၅ ဂှ် တၠဂုန်အဇ္ဇ ရာန်ကေတ် ဂတာတၟအ်ဗွဲမဂၠိုင်တုဲ အာကဵုဒါန် ကုကွးဘာ ပ္ဍဲဒေသကၞောတ်ၜဳရေင်၊ ကွာန်ပၞင်ဗိုင်၊ စေဝ်ခပြု၊ ညဳသာ ကေုာံ ဗဟဵု ရ။ ဗီုရုပ်မအာကဵုဒါန်ဂှ် ပတိုန်ဏာ လတူ [[ဝှုက်ဗောက်]]တုဲ မၞိဟ်သအာင်တအ် ကေတ်နင်အဆက် မိက်ဂွံကဵုဒါန်ကီုတုဲ ဘာကောန်ဂကူမန် မနွံပ္ဍဲပွိုင်ဍုင်ဇြပ်ဗု၊ ပွိုင်ဍုင်ရေဝ်တအ်လေဝ် ဂွံအာကဵုဏာ ဇၟာပ်ကွးဘာရ။ ညာတ်ကေတ် နကဵုတၠဂုန်အဇ္ဇ အာဂတပၠတရဴ ဗက်ကဵုဒါန် ဂတာတၟအ် ပ္ဍဲဘာကောန်ဂကူမန်တုဲ နူကဵု ကွာန်တၞဟ်တအ်လေဝ် အာတ်မိက်ကၠုင် ကွးဘာပ္ဍဲဘာညးတအ်လေဝ် နွံပၟိက်ဒၟံင်ကီုရ။ 

စိုပ်သၞာံ ၂၀၁၆ ဂှ် ညံင်ရဴသၞာံ မတုဲကၠုင်တေအ်ပၠန် ကုညးမကေင်ကဵုလဝ်ဒါန်တအ်ဂှ် ဆက်ကဵုနင်ပၠန်တုဲ သွက်ဂွံအာကဵုဒါန် ဂတာတၟအ် သကောဟ် ကုကွးဘာတအ်ဂှ် တၠဂုန်အဇ္ဇ ပကောံရာန်ဂတာတၟအ်ရ။ ကာလတၠဂုဏ်အဇ္ဇ အာကဵုဒါန် ဂတာတၟအ် ပ္ဍဲပွိုင်ဍုင်ဇြပ်ဗုဂှ် သၟာဂဳတမန်ဒယှ် နဒဳ၊ အာဲသြန်၊ သြန်ဆာဲတအ်လေဝ် ဗက်အာကီုရ။ စိုပ်ဘာကောန်ဂကူမ္ဂး ဟိန်မကဵုဒါန် ဂတာတၟအ် ကုကွးဘာတအ်ဂှ် သၟာဂဳတတအ် သီုဒယှ်ေဒွက် ကရောမ်ကွးဘာတအ် မွဲစွံကီုရ။ ဗီုရုပ် ကေုာံ ဝဳဒဳယောဂှ် ပြးဇးအာ အလုံလိုက်တုဲ မၞိဟ်စိုတ်လုပ်စ ပ္ဍဲကမၠောန်ကဵုဒါန်ဂတာတၟအ်ဂှ် ဂၠိုင်ကၠုင်ရ။ ကာလ တၠဂုန်အာကဵုဒါန် ပ္ဍဲပွိုင်လှာဒကှ်ဂှ် သၟာဂဳတမန်ဒယှ် ပါမောက္ခဆာန်၊ ဇာတိနာဲ၊ ပါမဇ္ဇတအ် ပါအာကီုရ။ သၟာဂဳတတအ် သီုဒယှ်ေတိင်တက် ကဵုဒွက် ကုကွးဘာမန်တအ်တုဲ ပ္ဍဲဝင် ဘာကောန်ဂကူမန်မ္ဂး သၟာဂဳတဒယှ် မကၠုင်ဒယှ်ေဒွက် မွဲစွံ ကရောမ်ကွးဘာတအ်ဂှ် ဒှ်အရာကိုပ်ကၠာအိုတ် ဒှ်အရာ မလုပ်စိုပ် ဂၠံသြိုဟ်မၞိဟ်တအ်ရ။ ပ္ဍဲဂှ် နာဲဇာတိနာဲ ဟီုဂဒိုဟ် ကွးဘာတအ် "ဂတာတၟအ်ဏအ် ညးဂှ်ကဵုလဝ်" တုဲ ဟီုတိုန် "တၠဂုန်အအာ"။ မုဟိုတ်ရောမ္ဂး အကံက်ဝှုက်ဗောက်တၠဂုန်ဂှ် ကဵုလဝ်ယၟု "အအာ"၊ နကဵု ယၟုဂှ် ကောန်ၚာ်တအ် သမ္တီစလောဲရ။ ဟိုတ်တၠဂုန် မဂွံကဵုယၟု "အအာ" ဂှ် ညးညာတ်ကေတ် ဇၟာပ်မၞိဟ် ဆမဗှ်လိက်မန်ဒးညိညဂှ် ဗှ်ဂွံ ဗှ်ဒး၊ တုဲပၠန် ဗတောန်လိက်မန်မ္ဂး ဒးစကဵု "အအာ"ရ။ ဟိုတ်မဒှ်အရာ မဒးစဗတောန်ကိုပ်ကၠာအိုတ်တုဲ ညာတ်ဒး "အအာ" မ္ဂး စိုတ်မိက်ဂွံ ဆက်ဗတောန်လိက်မန်ဂှ် ကတဵုဒှ်ကၠုင်မာန်ရောင် ပတှ်ေကေတ်လဝ်ရ။ စနူဂှ်တုဲ ပရေင်ကမၠောန် ကဵုဒါန်ဂတာတၟအ်ဂှ် ဒှ်ကၠုင် ပရေင်ကမၠောန် "အအာ" ရ။ 

နူစ သၟာသုခုမတအ် ပါလုပ်ကၠုင် ပ္ဍဲကဵုကမၠောန်ဂှ်တုဲ မၞိဟ်ကဵုကၠုင်ဒါန်လေဝ် ဂၠိုင်ကၠုင်ကီုရ။ ဖအိုတ်မ္ဂး ကမၠောန်မစကဵုတီအာ ဟဂှ်တုဲ တုဲ သၞာံ ၂၀၁၆ ဂှ်
